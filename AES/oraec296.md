# oraec296

## Author

Lutz Popko

## Source

[AES](https://github.com/simondschweitzer/aes)

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by-sa/4.0/"><img alt="Creative Commons License" style="border-width:0" src="https://i.creativecommons.org/l/by-sa/4.0/88x31.png" /></a><br />This work is licensed under a <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>

## Text

𓇋𓂋𓈖𓏏𓅱𓆑𓂋𓐍[⯑]𓌡𓂝𓏤𓀀𓈖𓇓𓏏𓈖𓅆𓃀𓅱𓊪𓅱𓇋𓇋𓏛𓏏𓏥𓄟𓋴𓇋𓇋𓀗𓏥𓈖𓆑[⯑]<br>
[⯑][⯑][⯑][⯑][⯑][⯑]𓈖𓆑𓈙𓂋𓇋𓅱𓅪𓀀𓅓𓂝𓊹𓊹𓊹𓅆𓏥𓈖𓉔𓄿𓅱𓏛𓏥𓆑<br>
𓇋𓅱𓋴𓈖𓏥𓁷𓏤𓎗𓅱𓏛𓂞𓏏𓄟𓋴𓇋𓇋𓅱𓏏𓈖𓆑<br>
𓇋𓅱𓆑𓁷𓏤𓋴𓇥𓂋𓁀�𓎛𓈖𓂝𓏏𓄿𓇋𓇋𓆑𓈞𓏏𓁐𓅓𓅯𓄿𓎼𓂋𓎛𓇰𓇳𓏤<br>
[⯑][⯑]𓃛𓅱𓅪𓂋𓀉<br>
𓋴𓆎𓅓𓏛𓋴𓏏[⯑]𓈖𓄟𓋴𓀗𓏥<br>
𓊢𓂝𓈖𓄟𓋴𓇋𓇋𓀗𓏥𓌡𓂝𓏤𓀀𓈖𓅭𓏤𓀀𓅷𓄿𓇋𓇋𓂺𓀀<br>
𓇍𓇋𓇋𓏏𓂻𓊪𓅱𓁹𓈖𓈖𓄿𓈖𓉗𓏏𓉐𓁷𓂋𓇋𓇋𓏏𓀗𓅆𓏥𓂋𓆷𓄿𓏛𓈖𓆑𓆷𓄿𓇋𓇋𓀏𓏥<br>
𓇋𓅱𓋴𓈖𓏥𓁷𓏤[⯑]<br>
𓅓𓏏𓀏𓆑𓈖𓅯𓄿𓅓𓋴𓎛𓅱𓆌𓅓𓂋𓏤𓊪𓅱𓅯𓄿𓎛𓆑𓄫𓅱𓆙𓏇𓏏𓏏𓏛𓅯𓄿𓃛𓅱𓄛𓏤<br>
𓊢𓂝𓈖𓄔𓅓𓏛𓈖𓄿𓈖𓂋𓍿𓀀𓁐𓏥𓈖𓏏𓏭𓂋�𓐞𓏤𓅯𓄿𓄡𓂋𓂧𓅱𓀔𓅆<br>
[⯑][⯑][⯑][⯑]𓋴𓈖𓏥𓈖𓍛𓏤𓅆𓆑𓋹𓍑𓋴<br>
𓃹𓈖𓇋𓈖𓍛𓏤𓅆𓆑𓋹𓍑𓋴𓁷𓏤𓆣𓂋𓅱𓇋𓅱𓄣𓏤𓆑𓈋𓅱𓅱𓅪𓏥𓂋𓉻𓏏𓏛𓅪𓂋𓏏𓏛<br>
𓃹𓈖𓇋𓈖𓍛𓏤𓅆𓆑𓋹𓍑𓋴𓁷𓏤𓂞𓏏[⯑][⯑][⯑][⯑][⯑]𓈖𓇋𓈖𓂋𓊌𓁷𓏤𓈉𓏏𓏤𓇋𓅱𓆑𓐢𓂋𓏛𓅓𓂋𓍿𓀀𓁐𓏥𓅓𓐍𓏏𓏛𓏥𓎟𓏏𓄤𓆑𓂋𓏌𓏤𓇓𓏏𓈖𓅆𓉐𓏤𓋹𓍑𓋴𓇋𓅱𓂜𓈖𓉐𓂋𓂻𓅯𓄿𓄡𓂋𓂧𓅱𓀔𓅆[⯑]<br>
[⯑]𓅯𓄿𓄡𓂋𓂧𓅱𓀔𓅆𓉻𓂝𓄿𓇋𓇋𓏏𓏛𓏥𓇋𓅱𓆑𓁷𓏤𓍿𓊃𓇋𓇋𓍞𓂻𓂋𓏏𓄿𓇋𓇋𓆑𓁶𓏤𓉗𓏏𓉐<br>
𓇋𓅱𓆑𓁷𓏤𓅠𓅓𓎛𓁺𓌡𓂝𓏤𓀀𓈖𓍿𓊃𓅓𓅱𓄛𓏤𓇋𓅱𓆑𓅓𓐟𓏤𓌡𓂝𓏤𓀀𓈖𓊃𓀀𓏤𓉻𓏛𓇋𓅱𓆑𓁷𓏤𓈝𓅓𓏏𓂻𓁷𓏤𓏏𓄿𓏇𓇋𓈐𓏏𓏤<br>
𓇋𓅱𓆑𓁷𓏤𓆓𓂧𓈖𓅯𓄿𓇋𓇋𓆑𓄔𓅓𓅱𓀁𓈖𓏏𓏭𓂋𓐛𓏤𓆑<br>
𓇋𓐍𓏛𓅯𓄿𓈖𓏏𓏭𓁷𓏤𓈝𓅓𓏏𓂻𓅓𓐟𓏤𓅯𓄿[⯑]𓉻𓏛𓈖𓏏𓏭𓅓𓇍𓇋𓇋𓏏𓂻[⯑][⯑]𓏇𓇋𓈐𓏏𓏤<br>
𓇋𓅱𓆑[⯑]𓆓𓂧𓈖𓆑<br>
𓍿𓊃𓅓𓅱𓄛𓏤𓅯𓄿𓏭<br>
𓇋𓅱𓅯𓄿𓄡𓂋𓂧𓅱𓀔𓅆𓁷𓏤𓆓𓂧𓈖𓆑<br>
𓇋𓅓𓅓𓂝𓏎𓈖𓏏𓅱𓈖𓀀𓌡𓂝𓏤𓀀𓈖𓏇𓇋𓐪𓂧𓏌𓅱𓏛𓆑<br>
𓃹𓈖𓇋𓈖𓅯𓄿𓄔𓅓𓅱𓀁𓁷𓏤𓈝𓅓𓏏𓂻𓁷𓏤[⯑]𓋴𓈖𓏥𓈖𓍛𓏤𓅆𓆑𓋹𓍑𓋴<br>
𓃹𓈖𓇋𓈖𓍛𓏤𓅆𓆑𓋹𓍑𓋴𓁷𓏤𓆓𓂧<br>
𓇋𓅓𓅓𓂝𓍿𓏏𓏏𓂡𓅱𓏏𓈖𓆑𓌡𓂝𓏤𓀀𓈖𓎡𓏏𓎡𓏏𓏴𓂻𓈙𓂋𓇋𓅪𓀀[⯑][⯑]𓄂𓏏𓏤𓏭𓄣𓆑<br>
𓊢𓂝𓈖𓈖𓏏𓅱𓁷𓏤[⯑]𓎁𓏏𓏏𓂡𓅱𓏏𓈖𓆑𓅯𓄿𓍿𓊃𓅓𓅱𓄛𓏤<br>
𓐍𓂋𓇋𓂋𓅓𓆱𓐍𓏏𓂻𓈖𓄿𓉔𓂋𓅱𓇳𓏤𓏥𓏴𓂻𓁷𓏤𓇑𓇑𓈖𓈖[⯑]𓅯𓄿𓄡𓂋𓂧𓅱𓀔𓅆𓁷𓏤𓏏𓈖𓏌𓅱𓌙𓀗𓅱𓀀𓏥𓅓𓎛𓂝𓏏𓄹𓏥𓆑𓎟𓏏<br>
𓇋𓅱𓆑𓁷𓏤𓉔𓄿𓃀𓂻��𓈖𓅯𓄿𓇋𓇋𓆑𓇋𓏏𓆑𓀀𓅓𓆓𓂧<br>
𓇍𓇋𓇋𓏏𓂻𓇋𓐍𓏛𓇋𓅱[⯑]𓏇𓇋𓈖𓄿𓈞𓊃𓀔𓎡𓅱𓀀<br>
𓐍𓂋𓅓𓂝𓎡[⯑]𓎗𓏛𓎡𓅱𓀀𓈖[⯑][⯑]<br>
𓇋𓅓𓅓𓂝[⯑]𓀀𓁹𓇋𓇋𓀀𓈖𓄂𓏏𓏭𓄣𓀀𓇋𓀁𓁹𓂋𓏏𓅱𓅯𓄿𓊹𓅆𓁹𓂋𓏏𓅯𓄿𓈖𓏏𓏭𓅓𓄣𓏤𓆑<br>
𓃹𓈖𓇋𓈖𓏏𓅱𓁷𓏤[⯑][⯑]𓆑[⯑][⯑][⯑][⯑]𓈍𓂝𓅱𓆱𓏥𓎟𓏏𓏌𓏤[⯑]<br>
𓇋𓅱[⯑][⯑][⯑][⯑][⯑][⯑]𓆑𓂋𓌞𓋴𓅱𓂻<br>
𓇋𓅱𓏏𓅱𓁷𓏤𓍑𓄿𓇋𓇋𓏏𓊛𓏏𓅱𓆑𓂋𓅯𓄿𓂋𓂧𓌗𓏏𓈇𓏤𓋁𓃀𓏏𓈇𓏤<br>
𓇋𓅱𓏏𓅱𓁷𓏤𓆓𓂧𓈖𓆑𓇋𓐍𓏛𓈝𓅓𓏏𓂻𓎡[⯑]𓈖[⯑]𓎡[⯑][⯑]𓆑𓍿𓊃𓅓𓅱𓄛𓏤𓎛𓈖𓂝𓆑<br>
𓇋𓅱𓆑𓁷𓏤𓐍𓂧𓊛𓅓𓐟𓏤𓄣𓏤𓆑𓁷𓏤𓈉𓏏𓏤𓇋𓅱𓋹𓈖𓐍𓆑𓅓𓁶𓏤𓈖𓇋𓄿𓅱𓏏𓊑𓄛𓏥𓎟𓈖𓈉𓏏𓏤<br>
𓄭𓂋𓂻𓂋𓊪𓅱[⯑]𓆑𓂋𓅯𓄿𓀗𓀀𓈖𓈖𓄿𓉔𓄿𓂋𓈖𓀁𓈖𓄿𓌙𓈉<br>
𓇋𓋴𓅱𓏏𓃀𓅱𓊪𓅱𓇋𓇋𓏛𓏏𓏥𓄟𓋴𓇋𓇋𓀗𓈖𓅯𓄿𓀗𓀀𓈖[⯑]𓁷𓂋𓅱𓈐𓂻[⯑]𓈙𓂋�𓇋𓅪𓁐[⯑]<br>
𓇋𓋴𓅱𓏏𓀨𓂡𓈖𓊃𓌡𓂝𓏤𓀀𓈖𓉐𓏤𓇋𓅱𓅯𓄿𓇋𓇋𓆑𓋴𓄞𓂧𓍼𓉐𓍯𓄿𓇋𓇋𓈐𓂻𓎆𓎆𓎆𓎆𓎆𓎆𓎆𓈖𓂝𓎔𓂝𓏤𓂋𓅯𓄿𓃛𓅱𓏏𓈖𓈇𓏥<br>
𓇋𓅱𓆑𓁷𓏤𓂞𓏏𓏎𓈖𓏏𓅱𓈙𓂋𓇋𓅪𓀀𓏥𓎟𓏏𓈖𓀗𓅱𓀀𓏥𓎟𓈖𓅯𓄿𓇾𓏤𓈇𓈖𓆼𓄿𓃭𓏤𓌙𓈉<br>
𓇋𓅱𓆑𓁷𓏤𓆓𓂧𓈖[⯑]<br>
𓇋𓂋𓅯𓄿𓈖𓏏𓏭𓇋𓅱𓆑𓂋𓄖𓂻𓅯𓄿𓋴𓄞𓂧𓍼𓉐𓈖𓏏𓄿𓇋𓇋𓀀𓈙𓂋𓇋𓅪𓏏𓁐𓇋𓅱𓋴𓈖𓆑𓂋𓈞𓏏𓁐<br>
𓐍𓂋𓇋𓂋𓅓𓆱𓐍𓏏𓉔𓂋𓅱𓇳𓏤𓏥𓈎𓈖𓏌𓅱𓏴𓏛𓏥𓏴𓂻[⯑]𓇑𓇑𓈖𓈖𓇋𓅱𓋴𓈖𓏥𓅓𓅯𓄿𓋴𓈖𓏥𓋴𓐍𓂋𓅱𓏛𓏥𓏏𓈖𓏌𓅱𓌙𓅯𓏛𓉔𓂋𓅱𓇳𓏤𓏥𓊃𓈖𓈖𓏒𓏭𓂻𓊪𓅱𓁹𓈖𓅯𓄿𓄡𓂋𓂧𓅱𓀔𓅆𓁷𓏤𓏥𓋴𓈖𓏥<br>
𓃹𓈖𓇋𓈖𓋴𓈖𓏥𓁷𓏤𓎁𓏏𓏏𓂡𓅯𓄿𓄡𓂋𓂧𓀔𓅆𓂋𓅯𓄿𓇋𓇋𓋴𓈖𓏥𓉐𓏤<br>
𓇋𓅱𓋴𓈖𓏥𓁷𓏤𓃂𓈗𓆑<br>
𓇋𓅱𓋴𓈖𓏥𓁷𓏤𓂞𓏏𓏶𓅓𓅱𓌾𓏥𓈖𓅯𓄿𓇋𓇋𓆑𓎛𓏏𓂋𓇋𓆴𓄛𓏥<br>
𓇋𓅱𓋴𓈖𓏥𓁷𓏤𓁹𓂋𓏏𓐍𓏏𓏛𓏥𓎟𓈖𓅯𓄿𓄡𓂋𓂧𓅱𓀔𓅆<br>
𓇋𓅱𓋴𓈖𓏥𓁷𓏤𓋴𓎼𓈖𓏊𓏥𓆑<br>
𓇋𓅱𓋴𓈖𓏥𓁷𓏤𓐎𓏏𓅱𓏛𓂡𓂋𓂧𓂾𓂾𓄹𓆑<br>
𓇋𓅱𓋴𓈖𓏥𓁷𓏤𓂞𓏏𓅧𓈎𓅱𓏒𓏥𓈖𓅯𓄿𓇋𓇋𓆑𓌞𓋴𓅱𓂻<br>
𓇋𓅱𓋴𓈖𓏥𓁷𓏤𓆓𓂧𓈖𓆑𓅓𓋴𓐍𓂋𓅱𓏛𓏥𓈖𓋴𓆓𓂧𓀁𓏥<br>
𓇍𓇋𓇋�𓂻𓎡𓏏𓈖𓏌𓅱𓌙𓅯𓏛𓏥𓅯𓄿𓈙𓂋𓇋𓅱𓅪𓀀𓄤𓆑𓂋<br>
𓇋𓅱𓆑𓁷𓏤𓆓𓂧𓈖[⯑]<br>
𓏌𓎡𓀀𓈙𓂋𓇋𓅪𓀀𓈖𓌡𓂝𓏤𓀀𓈖[⯑]𓈖𓅯𓄿𓇾𓏤𓈇𓈖𓆎𓅓𓏏𓏏𓊖<br>
𓇋𓅱𓏏𓄿𓇋𓇋𓀀𓅐𓏏𓏏𓁐𓁷𓏤𓅓𓏏𓀏<br>
𓇋𓅱𓅯𓄿𓇋𓇋𓀀𓇋𓏏𓆑𓀀𓁷𓏤𓁹𓂋𓏏𓈖𓆑𓎡𓏏𓈞𓏏𓁐𓇍𓇋𓇋𓏏𓂻𓄟𓋴𓇋𓇋𓀗𓏥<br>
𓇋𓅱𓋴[⯑]𓆣𓂋𓅱𓁷𓏤𓄟𓋴𓂧𓂧𓅪𓀀<br>
𓇋𓅱[⯑]𓁷𓏤𓇍𓇋𓇋𓏏𓂻𓈖𓀀𓅓𓅱𓂝𓂋𓂾𓂻𓂋𓄂𓏏𓏤𓋴𓏏<br>
𓇋𓅱𓋴𓈖𓏥𓁷𓏤𓈎𓈖𓇋𓅱𓂘𓂡𓆑<br>
𓇋𓅱𓋴𓈖𓏥𓁷𓏤𓊃𓈖𓈖𓏭𓂉𓄹𓆑𓁷𓏤[⯑][⯑][⯑]<br>
[⯑][⯑][⯑][⯑][⯑]𓇑𓇑𓈖𓈖𓇋𓅱𓆑𓁷𓏤𓆓𓂧𓈖𓈖𓄿𓈖𓄡𓂋𓂧𓅱𓀔𓀀𓁐𓏥<br>
𓇋𓐍𓏛𓅯𓄿𓏭[⯑][⯑][⯑]<br>
[⯑][⯑][⯑][⯑][⯑][⯑]<br>
[⯑][⯑][⯑][⯑]𓈖𓇳𓏤𓏥𓂋𓈖𓄿𓏥𓇋𓅱𓈖𓈖𓏥𓂧𓏭𓈐𓁷𓏤𓁹𓂋𓏏[⯑][⯑][⯑]<br>
[⯑][⯑][⯑][⯑]𓆑𓂋[⯑][⯑]𓋴𓄞𓂧𓍼𓉐𓈖𓏏𓄿[⯑]𓈖𓅯𓄿𓀗𓁐𓈖[⯑][⯑][⯑][⯑]𓂞𓏏𓅱𓋴𓏏𓈖𓆑𓂋[⯑]<br>
[⯑][⯑][⯑]𓆓𓂧𓈖𓋴𓈖𓏥<br>
𓇉𓄿𓈖𓏥𓂋𓏤𓀁[⯑]𓏏𓅱𓀀𓁷𓏤[⯑]𓂋𓂧𓂾𓂾𓄹𓀀𓇋𓅱𓀀[⯑]𓈝𓅓𓏏𓂻𓂋𓊪𓅱𓇋𓇋𓏏𓀗𓏥𓅓𓂞𓏏𓈖𓏥<br>
𓇋𓅱𓋴𓈖𓏥𓁷𓏤𓈝𓅓𓏏𓂻𓂋𓊪𓅱𓇋𓇋𓏏𓏭𓏥𓏇𓇋𓅯𓄿𓇋𓇋𓋴𓈖𓏥𓋴𓐍𓂋𓅱𓏛𓏥𓏏𓈖𓏌𓅱𓌙𓅯𓏛𓉔𓂋𓅱𓇳𓏤<br>
𓇋𓅱𓅯𓄿𓄡𓂋𓂧𓅱𓀔𓅆𓁷𓏤𓊢𓂝𓂻𓍯𓄿𓅱𓅱𓈐𓂻𓁷𓏤𓈖𓍇𓏌𓅱𓁺<br>
𓇋𓅱𓁷𓏤𓀀𓈖𓏏𓄿𓈙𓂋𓇋𓅪𓏏𓁐𓈖𓅯𓄿𓀗𓀀𓈖𓈖𓄿𓉔𓄿𓂋𓈖𓀁𓈖𓄿𓌙𓈉𓁷𓏤𓂋𓆑<br>
𓐍𓂋𓇋𓂋𓅓𓆱𓐍𓏏𓂻[⯑][⯑]𓏴𓂻𓏥𓁷𓏤𓇑𓇑𓈖𓈖𓃹𓈖𓇋𓈖𓅯𓄿𓄡𓂋𓂧𓅱𓀔𓅆𓁷𓏤𓇍𓇋𓇋𓏏𓂻𓂋𓊪𓅱𓇋𓇋𓏏𓀗𓎛𓈖𓂝𓈖𓄿𓈖𓄡𓂧𓅱𓀔𓀀𓁐𓏥[⯑]𓈖𓄿𓈖𓀗𓅱𓀀𓏥<br>
𓇋𓅱𓆑𓁷𓏤𓊪𓅱𓇋𓇋𓏏𓀗𓏥<br>
𓇋𓅱𓆑𓁷𓏤𓄖𓂻𓅯𓄿𓋴𓄞𓂧𓍼𓉐𓈖𓏏𓄿𓈙𓂋𓇋𓅪𓁐𓈖𓅯𓄿𓀗𓀀𓈖𓈖𓄿𓉔𓄿𓂋𓈖𓀁𓈖𓄿𓌙𓈉<br>
𓇋𓅱𓋴𓏏𓁷𓏤𓊃𓈖𓈖𓏭𓂉𓄹𓆑<br>
𓇋𓅱𓋴𓏏𓁷𓏤𓈎𓈖𓇋𓅱𓂘𓂡𓆑𓁷𓏤𓎛𓂝𓏏𓄹𓏥𓆑𓎟𓏏<br>
𓃹𓈖𓇋𓈖𓏏𓅱𓆑𓁷𓏤𓈝𓅓𓏏𓂻𓂋𓋴𓇛𓅓𓏛𓄣𓏤𓈖𓅯𓄿𓇋𓇋𓋴𓏏𓇋𓏏𓆑𓀀<br>
𓇋𓅱𓏏𓅱𓁷𓏤𓆓𓂧𓈖𓆑<br>
𓄖�𓂻𓌡𓂝𓏤𓀀𓈖𓂋𓍿𓀀𓁐𓏥𓅯𓄿𓋴𓄞𓂧𓍼𓉐𓈖𓏏𓄿𓇋𓇋𓎡𓈙𓂋𓇋𓅪𓁐<br>
𓃹𓈖𓇋𓈖𓅯𓄿𓀗𓀀𓁷𓏤[⯑]𓆑𓅓𓆓𓂧<br>
𓈙𓂋𓇋𓅪𓀀[⯑]𓈖𓏭𓅓𓂝𓅱𓀁𓅓𓈖𓄿𓈖𓀗𓅱𓀀𓏥<br>
[⯑]𓏏𓅱𓁷𓏤𓆓𓂧𓈖𓆑<br>
𓈙𓂋𓇋𓅪𓀀𓈖𓌡𓂝𓏤𓀀𓈖𓊃𓈖𓈖𓏭𓏒𓀀𓇍𓇋𓇋�𓂻𓆑𓅓𓅱𓂝𓂋𓂾𓂻𓏥𓅓𓅯𓄿𓇾𓏤𓈇𓈖𓆎𓅓𓏏𓊖[⯑][⯑]𓆑𓅐𓏏𓁐𓇍𓇋𓇋𓏏𓂻𓄟𓋴𓇋𓇋𓀗𓏥<br>
𓃹𓈖𓇋𓈖𓅯𓄿𓀗𓀀𓈖𓈖𓄿𓉔𓄿𓂋𓈖𓀁𓈖𓄿𓌙𓈉𓁷𓏤𓈎𓈖𓂧𓏏𓀗𓂡𓂋𓉻𓏏𓏛𓅨𓂋𓏏𓏛<br>
𓃹𓈖𓇋𓈖𓆑𓁷𓏤𓆓𓂧<br>
[⯑]𓇋𓀁𓂞𓀀𓏏𓄿𓇋𓇋𓀀𓈙𓂋𓇋𓅪𓏏𓁐𓈖𓅯𓄿𓅱𓂝𓂋𓂾𓂻𓈖𓆎𓅓𓏏𓊖<br>
𓇋𓅓𓅓𓂝𓈝𓅓𓏏𓂻𓆑𓈖𓆑𓂝𓈖𓂽<br>
𓇋𓅱𓏏𓅱𓁷𓏤𓇍𓇋𓇋𓏏𓂻𓂋𓆓𓂧[⯑][⯑]<br>
[⯑]𓈝𓅓�𓂻[⯑]𓂋𓅯𓄿𓈖𓏏𓏭𓂻𓅱𓂻𓈖𓎡𓇋𓅓𓀀<br>
𓇋𓅱𓏏𓄿𓈙𓂋𓇋𓅱𓅪𓏏𓁐𓁷𓏤𓏏𓅱𓇋𓅓𓆑<br>
𓇋𓅱𓋴𓁷𓏤𓂝𓂋𓈎𓍼𓏥𓀁𓊹𓅆𓅓𓆓𓂧<br>
[⯑]𓅯𓄿𓂋𓂝𓇳𓅆𓅃𓅆𓈌𓏏𓏭𓉐𓉐𓅆𓅆𓅓𓏏𓅱𓏏𓅱𓈖𓈞𓅓𓂡𓆑𓅓𓂞𓀀𓂜𓈖𓇋𓅱𓀀𓂋𓏶𓅓𓅱𓀁𓂜𓈖𓇋𓅱𓀀𓂋𓋴𓅨𓂋𓇋𓈗𓀁𓇋𓅱𓁐𓂋𓅓𓏏𓀏[⯑]𓏏𓄿[⯑]<br>
𓃹𓈖𓇋𓈖𓅯𓄿𓄋𓊪𓅱𓏏𓏴𓂾𓂻𓁷𓏤𓈝𓅓𓏏𓂻𓁷𓏤𓋴𓏇𓇋𓀁𓏥[⯑]𓎟𓏏𓇋𓀁𓆓𓂧𓋴𓏏𓈖𓅯𓄿𓇋𓇋𓋴𓏏𓇋𓏏𓆑𓀀<br>
𓇋𓅱[⯑][⯑][⯑]𓁷𓏤𓂞𓏏𓈝𓅓𓏏𓂻𓂋𓍿𓀀𓁐𓏥𓂋𓋴𓌳𓄿𓅓𓅱𓌫𓂡𓆑<br>
𓇓𓅱𓅓𓊨𓏏𓉐𓆑<br>
𓇋𓅱𓏏𓄿𓈙𓂋𓇋𓅪𓏏𓁐𓁷𓏤𓆓𓂧𓈖[⯑]<br>
𓎝𓎛𓏛𓏥𓅯𓄿𓇳𓅆𓅓𓏏���[⯑][⯑]𓆑𓊵𓏏𓊪𓅱𓏛𓅯𓄿𓆄𓅱𓇳𓅆𓇋𓅱𓀀𓅓𓏏𓀏𓎡<br>
[⯑]𓁹𓇋𓇋𓁐𓃹𓈖𓏌𓏏𓇼𓇳𓏤𓋹𓈖𓐍𓎡𓅱𓀀𓅓𓇉𓄿𓅱𓏛𓏥𓁷𓏤𓂋𓆑<br>
[⯑][⯑][⯑][⯑][⯑][⯑]𓆑𓈖[⯑]𓋴𓇋𓏏𓆑𓀀<br>
𓃹𓈖𓇋𓈖[⯑][⯑][⯑][⯑][⯑][⯑]𓅯𓄿[⯑][⯑]𓆑[⯑][⯑]𓆑𓈙𓂋𓅪𓏏𓁐<br>
𓃹𓈖𓇋𓈖[⯑][⯑][⯑][⯑][⯑]𓆑<br>
[⯑][⯑]𓆑[⯑]𓁷𓏤[⯑]𓅓𓅯𓄿𓀗𓀀<br>
𓇋𓅱𓆑𓁷𓏤𓈎𓈖𓇋𓅱𓂘𓂡𓆑<br>
𓇋𓅱𓆑𓁷𓏤𓊃𓈖𓈖𓏭𓂉𓄹𓆑𓁷𓏤𓎛𓂝𓏏𓄹𓏥𓆑𓎟𓏏<br>
𓇋𓅱𓆑𓁷𓏤𓆓𓂧𓈖𓆑<br>
𓇋𓀁𓆓𓂧𓈖𓀀𓈎𓄿𓇋𓀾𓏛𓎡<br>
𓊪𓏏𓂋𓇋𓆴𓁺𓏏𓅱𓎡𓅓𓂞𓀀𓅓[⯑]<br>
𓇋𓅱𓆑𓁷𓏤𓆓𓂧𓈖𓆑<br>
𓏌𓎡𓀀[⯑][⯑]𓌡𓂝𓏤𓀀𓈖[⯑]𓈖𓅯𓄿𓇾𓏤𓈇𓈖𓆎𓅓𓏏𓊖<br>
𓇋𓅱𓏏𓄿𓇋𓇋𓀀𓅐𓏏𓏏𓁐𓁷𓏤𓅓𓏏𓀏<br>
𓇋𓅱𓅯𓄿𓇋𓇋𓀀𓇋𓏏𓆑𓀀𓁷𓏤𓁹𓂋𓏏𓈖𓆑𓎡𓏏[⯑]<br>
𓇋𓅱𓋴𓏏𓁷𓏤𓆣𓂋𓅱𓁷𓏤𓄟𓋴𓂧𓏏𓇋𓇋𓅪𓀀<br>
𓇋𓅱𓀀𓁷𓏤𓇍𓇋𓇋𓏏𓂻𓅓𓅱𓂝𓂋𓂾𓂻𓂋𓄂𓏏𓏤𓋴𓏏<br>
𓃹𓈖𓇋𓈖𓆑𓁷𓏤𓂞𓏏𓈖𓆑𓏏𓄿𓇋𓇋𓆑𓈙𓂋𓇋𓅪𓁐𓂋𓈞𓏏𓁐<br>
𓇋𓅱𓆑𓁷𓏤𓂞𓏏𓈖𓆑𓉐𓏤𓎛𓈖𓂝𓄿𓎛𓏏𓈇𓏥𓅓𓏇𓏏𓏏𓏛𓇋𓄿𓅱𓏏𓊑𓄛𓏥𓐍𓏏𓏛𓏥𓎟𓏏𓄤𓆑𓂋<br>
𓐍𓂋𓇋𓂋𓅓𓆱𓐍𓏏𓂻[⯑][⯑]𓏴𓂻𓏥𓁷𓏤𓇑𓇑𓈖𓈖𓃹𓈖𓇋𓈖𓅯𓄿𓈙𓂋𓇋𓅪𓁐𓏥𓁷𓏤𓆓𓂧𓈖𓏏𓄿𓇋𓇋𓆑𓈞𓏏𓁐<br>
𓏏𓅱𓀀𓎗𓅱𓏛𓎡𓅱𓀀𓈖𓏤𓏤𓏤𓆷𓄿𓇋𓇋𓀏𓏥𓅯𓄿𓅓𓋴𓎛𓅱𓆊𓅯𓄿𓎛𓆑𓄫𓅱𓆙𓅯𓄿𓃛𓅱𓄛𓏤<br>
𓃹𓈖𓇋𓈖𓊃𓁷𓏤𓆓𓂧𓈖𓆑<br>
𓇋𓅓𓅓𓂝𓂞𓏏𓅱𓏏�𓃀𓅱𓌪𓂡[⯑]𓃛𓅱𓄛𓏤𓈖𓏏𓏭[⯑]𓎡<br>
[⯑]𓆑𓁷𓏤𓆓𓂧𓈖𓋴𓏏<br>
[⯑]𓅱𓆼𓄿𓀁<br>
𓂜𓈖𓇋𓅱𓀀𓂋𓂞𓏏𓂧�𓅱𓌫𓂡𓅯𓄿𓇋𓇋𓀀𓃛𓅱𓏏𓈖𓄛𓏤𓇋𓀁𓁹𓂋𓀀𓋴𓆣𓂋𓆑𓇋𓅱𓆑𓅓𓈙𓂋𓇋𓅪𓀀<br>
𓇋𓅱[⯑]𓁷𓏤𓆣𓂋𓅱𓁷𓏤[⯑]𓅯𓄿𓇋𓇋[⯑]𓉔𓄿𓇋𓇋𓂺𓀀𓂋𓇋𓈎𓂋𓏛𓊗𓏤𓏤𓇋𓅱𓃀𓈖𓇓𓅱𓁷𓏤𓂞𓏏𓉐𓂋𓂻𓆑𓂋𓃀𓅱𓈖𓏥𓂋𓏤𓈐𓂻𓌡𓂝𓏤𓅪<br>
𓇋𓋴𓏏𓅱𓇋𓂋𓆑𓇋𓂋𓅯𓄿[⯑]𓈖[⯑][⯑]𓅯𓄿𓀔𓅆𓅓𓅯𓄿𓇾𓏤𓈇𓈖𓆎𓅓𓏏𓊖𓂋𓆱𓐍𓏏𓅂𓂾𓂻𓇋𓋴𓏏𓅱𓅯𓄿𓅓𓋴𓎛𓅱𓆊𓅯𓄿𓇋𓇋𓆑[⯑][⯑][⯑][⯑][⯑][⯑]<br>
𓇋𓅱𓆑𓁷𓏤𓆣𓂋𓅱𓅓𓂝𓈎𓄿𓇋𓇋𓂭𓂭𓏛𓆑𓅓𓅯𓄿𓂧𓏇𓇋𓏏𓈇𓏤𓊖𓈖𓏏𓏭𓅯𓄿[⯑]𓇋𓅓𓆑[⯑][⯑][⯑][⯑][⯑][⯑][⯑]<br>
𓇋𓋴𓏏𓅱𓌡𓂝𓏤𓀀𓈖𓈖𓆱𓐍𓏏𓅱𓅆𓇋𓅓𓆑<br>
𓃀𓅱𓂞𓏏�𓅯𓄿𓈖𓆱𓐍𓏏𓂡𓅆𓉐𓂋𓇋𓇋𓂻[⯑]𓅓𓋴𓎛𓅱𓆊𓅆[⯑]<br>
[⯑][⯑][⯑]𓅯𓄿𓅓𓋴𓎛𓅱𓆊𓉐𓂋𓂻𓅯𓄿𓈖𓆱𓐍𓏏𓂡𓅆𓂋𓋴𓅱𓏏𓅱𓏏𓂾𓂻<br>
𓐍𓂋𓃹𓈖𓈖�𓅯𓄿𓆄𓅱𓇳𓅆𓁷𓏤[⯑][⯑][⯑][⯑][⯑][⯑][⯑]𓊢𓂝𓂻𓁷𓏤[⯑][⯑][⯑]𓊃𓀀𓏤𓏤𓏏𓈖𓏌𓅱𓌙𓅯𓏛𓉔𓂋𓅱𓇳𓏤𓎟𓏏𓅓𓊢𓂝𓅱𓇳𓏤𓈖𓇹𓇼𓂧𓇳𓏤𓏤𓏤𓈖𓉔𓂋𓅱𓇳𓏤<br>
𓐍𓂋𓇋𓂋𓅓𓆱𓐍𓏏𓂻[⯑][⯑]𓏴𓂻𓁷𓏤𓇑𓇑𓈖𓈖𓃹𓈖𓇋𓈖[⯑][⯑]𓁷𓏤𓈞𓊃𓀔𓁷𓏤𓁹𓂋𓏏𓉔𓂋𓅱𓇳𓏤𓄤𓆑𓂋𓅓𓅯𓄿𓇋𓇋𓆑𓉐𓏤<br>
𓐍𓂋𓇋𓂋𓅓𓆱𓐍𓏏𓄤𓏤𓇋𓇋𓏏𓏛𓊡𓏤𓇰𓇳𓏤𓃹𓈖𓇋𓈖𓅯𓄿[⯑][⯑]𓋴𓇥𓂋𓁀�𓁷𓏤𓅯𓄿𓇋𓇋𓆑𓎛𓍘𓇋𓂝𓆱<br>
𓇋𓅱𓏏𓄿𓐪𓂧𓏌𓅱𓁺𓁷𓏤𓌂𓅓𓅱𓂡𓅓𓎛𓂝𓏏𓄹𓏥𓆑<br>
𓃹𓈖𓇋𓈖𓏏𓄿𓇋𓇋𓆑𓈞𓏏𓁐𓁷𓏤𓎔𓏛𓌡𓂝𓏤𓀀𓈖[⯑][⯑][⯑][⯑][⯑][⯑][⯑]𓎡𓇋𓇋𓀀𓎼𓄿𓇋𓇋𓏊𓈖𓎛𓈎𓏏𓏊𓏥<br>
𓉐𓂋𓂻𓊪𓅱𓁹𓈖[⯑][⯑][⯑][⯑][⯑]𓏏𓊪𓎛𓏏𓉐𓂋𓊪𓊃𓎛𓄑𓀁𓅯𓄿[⯑]<br>
𓇋𓋴𓅱𓏏[⯑]𓆑[⯑]𓈞𓊃𓀔𓍘𓇋𓂋𓐞𓏤𓆑<br>
𓂜𓈖𓈖𓌰𓅓𓂝𓁀�𓋴𓏏<br>
𓊢𓂝𓈖𓈖𓄿𓈖[⯑][⯑][⯑]𓈖𓅯𓄿𓎛𓆑𓄫𓅱𓆙<br>
𓇋𓅱𓆑𓁷𓏤𓋴𓅨𓂋𓇋𓈗𓀁<br>
𓇋𓅱𓆑𓁷𓏤𓏏𓐍𓅱𓏊𓂡<br>
𓃹𓈖𓇋𓈖𓆑𓁷𓏤𓋴𓇥𓂋𓁀�𓁷𓏤𓊪𓈖𓂝𓏏𓊜𓏴𓂡<br>
[⯑][⯑][⯑][⯑][⯑][⯑][⯑]𓆑𓅓𓆑𓂧𓈎𓄿𓅱𓌪𓂡𓏥𓅓𓅯𓄿𓇋𓇋𓋴𓏏𓈘𓈇𓃀𓅱𓈔<br>
𓃹𓈖𓇋𓈖𓋴𓈖𓏥𓁷𓏤𓈖𓉔𓋴𓊨𓁺𓅯𓄿𓇋𓇋𓋴[⯑]<br>
[⯑]𓇓𓅱<br>
𓇋𓅱𓋴𓏏𓁷𓏤𓆓𓂧𓈖𓆑<br>
𓊪𓏏𓂋𓇋𓆴𓁺𓂞𓅱𓅯𓄿𓇋𓇋𓎡𓊹𓅆𓌡𓂝𓏤𓀀𓅓𓈖𓄿𓇋𓇋𓏥𓎡𓆷𓄿𓇋𓇋𓀏𓏥𓅓𓂧𓏏𓏤𓎡<br>
𓇋𓅱𓆑𓂋[⯑][⯑][⯑]<br>
[⯑][⯑][⯑]𓅱𓂧𓈖𓏌𓅱𓍖𓏛𓈖[⯑]𓁷𓏤𓇼𓄿𓅱𓀢𓏛𓆑𓁷𓏤𓋴𓈎𓄿𓀠𓏛𓅢𓏤𓏛𓏥𓆑𓅓𓂝𓌨𓂋𓏏𓏛𓉔𓂋𓅱𓇳𓏤𓈖𓏏𓇳𓏤𓎟𓅆<br>
[⯑][⯑][⯑][⯑][⯑][⯑]𓃹𓈖𓇋𓈖𓅯𓄿[⯑]𓁷𓏤𓉐𓂋𓂻𓂋𓋴𓅱𓏏𓅱𓏏𓂾𓂻𓏥[⯑]𓋴𓍑𓄿𓇋𓇋𓏏𓏛𓏥𓅓𓏏𓄿𓇋𓇋𓏥𓆑𓅓𓂝𓈖𓏥𓉻𓏛𓍘𓇋𓉐<br>
𓂜𓈖[⯑][⯑]<br>
𓇋𓋴𓏏𓅱𓅯𓄿𓇋𓇋𓆑𓃛𓅱𓏏𓈖𓄛𓏤𓅓𓐟𓏤𓆑<br>
𓃹𓈖𓇋𓈖𓅯𓄿𓇋𓇋𓆑𓃛𓅱𓏏𓈖𓄛𓏤𓁷𓏤𓅷𓄿𓏏𓂷𓂡𓁶𓊪𓅱𓂋𓏤𓂋[⯑]<br>
[⯑]𓆑𓁷𓏤𓋴𓐍𓋴𓐍𓂾𓂻[⯑]𓆑<br>
𓄭𓂋𓂻[⯑][⯑]𓆑𓂋𓅯𓄿𓇋𓇋𓅓𓂝𓈗𓈘𓈇𓏤<br>
[⯑]𓆑𓁷𓏤𓉔𓄿𓇋𓇋�𓂻𓂋𓅯𓄿[⯑][⯑][⯑][⯑][⯑][⯑][⯑]𓃛𓅱𓏏𓈖𓄛𓏤<br>
[⯑][⯑][⯑]𓅯𓄿𓅓𓋴𓎛𓅱𓆊<br>
𓇋𓅱𓆑𓁷𓏤𓎁𓏏𓏏𓂡𓆑𓂋𓅯𓄿𓈖𓏏𓏭𓅯𓄿𓈖𓆱𓐍𓏏𓅆𓂡𓀀𓇋𓅓<br>
[⯑][⯑]𓅓𓋴𓎛𓅱𓆊𓁷𓏤[⯑]𓈖𓅯𓄿𓈙𓂋𓇋𓅱𓅪𓀀<br>
𓇋𓀁𓏌𓎡𓀀𓅯𓄿𓇋𓇋𓎡𓆷𓄿𓇋𓇋𓀏𓏥𓁹𓇋𓇋𓏏𓏛𓂻𓅱𓂻𓅓𓐟𓏤𓎡<br>
[⯑][⯑][⯑][⯑][⯑]𓂋𓈖𓄿𓏥𓇋𓅱𓀀[⯑]𓂚𓄿𓂡𓎛𓈖𓂝𓅯𓄿𓈖𓆱𓐍𓏏𓅱𓂡𓅆<br>
𓐍𓂋𓊪𓏏𓂋𓇋𓆴𓁺𓇋𓅱𓀀𓂋𓆼𓄿𓂝𓂻𓎡<br>
𓇋𓂋𓇋𓅱[⯑][⯑]𓂋𓂚𓄿𓂡<br>
[⯑][⯑]𓎡𓋴𓅱𓉔𓄿𓃩𓂡𓈖𓀀<br>
𓂧�𓅱𓌫𓂡𓅯𓄿𓈖𓆱𓐍𓏏𓂡𓅆<br>
𓐍𓂋𓇋𓂋𓊪𓏏𓂋𓇋𓆴𓁺𓎡[⯑][⯑][⯑][⯑][⯑]<br>
𓐍𓂋𓇋𓂋𓅓𓆱𓐍𓏏𓂻𓇾𓏤𓈇𓌉𓆓𓇳𓏤𓏤𓈖𓉔𓂋𓅱𓇳𓏤𓆣𓂋𓅱𓇍𓇋𓇋𓏏𓂻𓊪𓅱𓁹𓈖[⯑][⯑]<br>
