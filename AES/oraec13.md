# oraec13

## Author

Peter Dils

## Source

[AES](https://github.com/simondschweitzer/aes)

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by-sa/4.0/"><img alt="Creative Commons License" style="border-width:0" src="https://i.creativecommons.org/l/by-sa/4.0/88x31.png" /></a><br />This work is licensed under a <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>

## Text

[⯑][⯑][⯑][⯑][⯑][⯑][⯑]𓅓𓁶𓆑𓇋𓋴𓏏[⯑]𓋴𓊪𓏏𓏭𓂏𓅱𓃀𓈖𓏌𓅱𓂐𓆑[⯑]𓂜𓃹𓈖𓏏𓎡𓆑𓏏𓌪𓇋𓋴𓏏𓇋𓂋[⯑][⯑][⯑][⯑][⯑][⯑]𓆑𓍋𓅓𓂋𓅪𓁹𓇋𓇋𓀀<br>
𓐎𓏏𓂡𓐍𓂋𓎡𓇓𓅱𓁷𓏤𓇋𓅱𓆑𓄹𓏥[⯑][⯑][⯑]<br>
𓋴𓂋𓅱𓐍𓂝𓎡[⯑]𓅓𓆱𓐍𓏏𓂻𓅓𓌸𓂋𓎛𓏏𓏊𓏥[⯑]𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓇋𓂋𓂡𓎡𓊃𓀀𓏤𓇋𓊪𓏛𓏠𓈖𓀀[⯑][⯑]<br>
[⯑][⯑][⯑]𓐍𓏏𓏛𓏥𓅓𓇋𓊪𓏏𓌽<br>
𓆼𓄿𓏏𓂷𓂡[⯑][⯑]𓐍𓏏𓏛𓏥𓏠𓈖𓏏𓏛𓅓𓇋𓊪𓏏𓌽<br>
𓇋𓊪𓏛𓏠𓈖𓏏𓏛𓅓𓂭𓂭𓂭𓂋[⯑][⯑]<br>
[⯑]𓇋𓈖𓆼𓄿𓏏𓂡𓐍𓏏𓏛𓏥𓅓𓇋𓊪𓏏𓌽[⯑][⯑][⯑]𓏠𓈖𓏏𓅪𓇋𓅓𓏇𓏏𓏏𓏛𓆼𓄿𓏏𓂝𓏠𓈖𓏏𓅪𓊃𓀀𓏤𓂋[⯑][⯑]𓄂𓏏𓏭𓄣<br>
𓇋𓅱[⯑]𓇋𓅓𓆑𓈖𓂝𓏏𓄹𓏥[⯑]<br>
[⯑]𓈖𓍇𓏌𓅱𓂞𓂞𓅱𓌂𓐍𓏏𓀗𓃂𓈗𓅱𓀀𓏥𓌕𓏌𓏤𓎟𓂧𓂧𓏏𓏥𓆑𓂭𓂭𓂭𓆑[⯑][⯑][⯑][⯑]𓁷𓏤𓂧𓂧𓏏𓏥𓁷𓏤𓊨𓏏𓉐𓄣𓏤𓁷𓏤𓂾𓂾[⯑][⯑][⯑]𓄂𓏏𓏭𓄣<br>
𓈖𓏏𓊪𓅱𓂸𓏏𓅱𓀗𓏥𓆑𓅓𓇉𓄿𓁶𓅓𓊨𓏏𓉐𓄣𓏤<br>
𓈖𓏏𓊪𓅱[⯑][⯑][⯑]𓂸𓏏𓀗𓎟𓈖𓂝𓏏𓄹𓎟𓏏<br>
𓆓𓂧𓆑𓆼𓄿𓏏𓂝𓂋[⯑][⯑]𓆑𓁷𓏤[⯑]𓈖𓁶𓏤𓆑𓈖𓅓𓇉𓄿𓁶𓆑𓈖𓂋𓂧𓂾𓂾𓆑𓏭<br>
[⯑]𓎛𓄿𓏏𓏭𓄣𓆑𓂋𓂋𓐍𓏛𓄃𓅱𓏛𓏥𓆣𓂋𓇋𓅓<br>
𓆓𓂧[⯑][⯑]𓊃𓂋𓂋𓐍𓏛𓆣𓂋𓇋𓇋𓏏𓏥𓇋𓅓<br>
𓇋𓂋𓇋𓋴𓏏𓏠𓈖𓅪[⯑][⯑]𓆑𓆓𓂧𓊪𓅱𓈖𓆓𓊃𓅪𓅱𓃀𓈖𓏌𓅱𓂐𓆑[⯑][⯑][⯑]𓎡𓆑𓏏𓌪𓇋𓈖𓌡𓂝𓏤𓂋𓏤𓏤𓏌𓊃<br>
𓇋𓂋𓂝𓂋𓈐𓈖[⯑][⯑][⯑][⯑][⯑]𓆑𓆓𓂧𓊪𓅱𓎡𓆑𓌪𓏏𓅱𓇋𓈖𓎛𓂝𓄹𓏥<br>
𓇋𓋴𓏏[⯑][⯑][⯑]𓁷𓏤𓌟𓏤𓈖𓆓𓈖𓈖𓏏𓁶𓆑𓂜𓈖𓎡𓆑𓏏𓌪𓇋𓈖[⯑][⯑][⯑][⯑]𓈖𓆓𓊃𓅪𓂜𓈖𓅱𓋴𓐍𓏛<br>
𓄃𓏛𓏥𓅱𓃀𓈖𓏌𓅱𓂐𓈖[⯑][⯑][⯑][⯑]𓂝𓂋𓈐𓈖𓌟𓏤<br>
𓇋𓂋𓂡𓎡𓊃𓀀𓏤𓈖[⯑][⯑][⯑][⯑][⯑]𓆑𓂝𓂋𓈐𓈖𓌟𓏤𓅱𓂧𓏴𓐍𓂋𓎡𓂝𓏤𓎡𓁷𓂋𓏤𓆑<br>
[⯑][⯑][⯑]𓆑<br>
𓇋𓂋𓅠𓅓𓎡𓆓𓈖𓈖𓏏𓁶𓆑[⯑][⯑][⯑]𓏏𓉔𓅓𓂾𓇋𓅓𓋴[⯑]𓎡𓂋[⯑][⯑][⯑][⯑][⯑]𓅓𓁶𓏤𓆑𓍋𓅓𓂋𓅪𓁹��𓀀<br>
[⯑][⯑][⯑][⯑][⯑][⯑][⯑][⯑]<br>
[⯑][⯑][⯑][⯑][⯑]<br>
[⯑][⯑][⯑][⯑][⯑][⯑][⯑][⯑]𓇳𓏤𓎟𓂋𓇛𓅓𓏛𓆑<br>
𓇋𓂋𓅱𓃀𓈖𓏌𓅱𓂐𓈖[⯑][⯑][⯑][⯑][⯑][⯑][⯑][⯑][⯑][⯑]𓆑𓅱𓃀𓈖𓏌𓅱𓂐𓆑<br>
𓇋𓂋𓅱𓏭𓍱𓍱𓈖𓋳𓏥[⯑][⯑][⯑][⯑][⯑][⯑][⯑][⯑][⯑][⯑][⯑][⯑][⯑][⯑][⯑]𓂋𓌡𓂝𓏏𓏤<br>
𓇋𓂋𓂜𓃹𓈖𓏏𓊪𓈙𓈖𓏴𓏏𓉔𓅓𓂾[⯑][⯑][⯑][⯑][⯑]<br>
[⯑][⯑]𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓂋𓌟𓏤𓏏𓉔𓅓𓂾[⯑]𓆑<br>
[⯑][⯑][⯑][⯑][⯑][⯑][⯑][⯑][⯑][⯑]𓆑𓂝𓂋𓈐𓂋𓌟𓏤𓏏𓉔𓅓𓂾𓆓𓈖𓈖𓏏𓁶𓆑𓆓𓂝𓌙𓂻𓐍𓂋𓎡𓅱𓃀𓈖𓏌𓅱𓂐𓆑<br>
[⯑][⯑][⯑][⯑][⯑][⯑][⯑][⯑][⯑][⯑][⯑][⯑][⯑]𓆑𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑<br>
𓆓𓂧𓇋𓈖𓎡[⯑]𓆑[⯑][⯑][⯑][⯑][⯑][⯑][⯑][⯑][⯑][⯑][⯑]𓆓𓈖𓈖𓏏𓁶𓆑𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑𓍋𓅓𓂋𓅪[⯑]𓀀<br>
𓇋𓂋[⯑][⯑]𓇅𓆓𓏛[⯑]𓁶𓊪𓏭𓁷𓏤𓅱𓃀𓈖𓏌𓅱𓂐𓆑<br>
𓇋𓅓𓂜𓎡𓐎𓏏𓂡𓇓𓅱<br>
𓂧𓂋𓇾𓏤𓈇[⯑][⯑][⯑][⯑][⯑][⯑][⯑][⯑]<br>
[⯑]𓎡𓇓𓅱[⯑]𓅓𓌸𓂋𓎛𓏏𓏌𓆤𓏏𓀗𓏌𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
[⯑][⯑][⯑][⯑]𓆑𓋴𓂧𓈄𓏴𓈖𓆓𓊃𓅪𓈖𓐢𓂋𓏛𓆑𓋴𓂧𓈄𓏴𓏇𓇋𓈖𓂝𓈙𓐎𓎛𓆰𓈖𓏌𓅱𓏊𓏤<br>
[⯑]𓆑[⯑]𓆑<br>
𓇋𓂋𓂜𓅠𓅓𓈖𓆑𓂧𓎼𓄿𓁹𓆑𓈖𓂢𓂢𓆑𓏭𓎛𓈖𓂝[⯑][⯑][⯑][⯑][⯑][⯑][⯑][⯑][⯑][⯑]𓂢𓂢𓆑𓏭<br>
𓂜𓈖𓆓𓇛𓅓𓏛𓈖𓈖𓆑𓂧𓎼𓄿𓁹𓆑𓈖𓈎𓄿𓃀𓏏𓄹𓆑<br>
𓇋𓂋𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑𓍿𓊃𓏏𓍞𓂝𓊪𓅱𓅓𓅯𓄿𓆑𓇋𓉔𓅪<br>
𓈖𓍇𓏌𓅱𓈖𓈖𓌰𓅓𓂽𓅓𓅘𓎛𓃀𓏏𓄹𓆑<br>
𓏠𓈖𓅪𓐍𓂋𓅘𓎛𓃀𓏏𓄹𓆑𓌨𓂋𓋴<br>
𓇋𓂋[⯑][⯑]𓇾𓏤𓈇𓁷𓏤𓌙𓏤𓏥𓆑𓂋𓂝𓏏𓆑𓊪𓅱𓁷𓏤𓏶𓅓𓏏𓈀𓏥𓆑<br>
𓂸𓏏𓂋𓂭𓂭𓏛𓂜𓈖𓁹𓏏𓈖𓆑𓄲𓂋𓏏𓈒𓏥<br>
𓄃𓅱𓏛𓏥𓇶𓏌𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓊪𓈙𓈖𓏴𓆓𓈖𓈖𓏏𓁶𓆑<br>
𓇋𓂋𓂡𓎡𓊃𓀀𓏤𓈖𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓆑𓂝𓂋𓈐𓈖𓌟𓏤𓊪𓈙𓈖𓏴𓆓𓈖𓈖𓏏𓁶𓆑𓆓𓂝𓂋𓌙𓂻𓐍𓂋𓎡𓅱𓃀𓈖𓏌𓅱𓄹𓆑<br>
𓅠𓅓𓅓𓎡𓐍𓏏𓏛𓏥𓇋𓅓𓈖𓇉𓄿𓐎𓌨𓂋𓂭𓂭𓂭𓎡<br>
𓇋𓀁𓈖𓂋𓇋𓇋𓀗𓂡𓂋𓆑𓅨𓂋𓏏<br>
𓇋𓆄𓅱𓅱𓐎𓏏𓐍𓃀𓏴𓈖𓏏𓏭𓁷𓂋𓏤𓆑<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭<br>
𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑<br>
𓂜𓅠𓅓𓈖𓆑𓂧𓎼𓄿𓁹𓆑𓈖𓂢𓂢𓆑𓏭𓎛𓈖𓂝𓈎𓄿𓃀𓏏𓄹𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓊪𓈙𓈖𓏴𓆓𓈖𓈖𓏏𓁶𓆑𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑𓍋𓅓𓂋𓅪𓂚𓄿𓂡𓀀𓎛𓈖𓂝<br>
𓇋𓂋𓇥𓂋𓅠𓅓𓅓𓎡𓊃𓀀𓏤𓊪𓆑𓊪𓈙𓈖𓏴𓆓𓈖𓈖𓏏𓁶𓆑𓇋𓅓𓂜𓎡𓐎𓏏𓂡𓇓𓅱<br>
𓂞𓂋𓇾𓏤𓈇𓁷𓏤𓌙𓏤𓏥𓆑𓂋𓏴𓂻𓄿𓏏𓀗𓇳𓏤𓇋𓉔𓅪𓆑<br>
𓋴𓂋𓅱𓐍𓂝𓆑𓊪𓅱𓈞𓊃𓏏𓀉𓁹𓈖𓆑𓅓𓂓𓄿𓏏𓏭𓉐𓉐𓈖𓏏𓏭𓅙𓃀𓏏𓊌𓂋𓂋𓐍𓏛𓎡𓊃𓊪𓂋𓄭𓂻𓆑𓂋𓐍𓏏𓏛𓏥<br>
𓂋𓂝𓐍𓂋𓎡𓎯𓏥𓅓𓁶𓏤𓆑<br>
𓋴𓎼𓈖𓈖𓀉𓅘𓎛𓃀𓏏𓄹𓆑𓇋𓅓𓎛𓈖𓂝𓈎𓂝𓎛𓂢𓂢𓆑𓏭<br>
𓁹𓂋𓎡𓏇𓇋𓈖𓊃𓀀𓏤𓎟𓅠𓅓𓅓𓎡𓊪𓈙𓈖𓏴𓆓𓈖𓈖𓏏𓁶𓆑<br>
𓇋𓂋𓊪𓈙𓈖𓏴𓆓𓈖𓈖𓏏𓁶𓆑𓃛𓅱𓂧𓂻𓊪𓅯𓄿𓈎𓏏𓈒𓊪𓅱𓂋𓊪𓅯𓄿𓈎𓏏𓈒𓈖𓏏𓆓𓈖𓈖𓏏𓁶𓆑<br>
𓊃𓊪𓅱𓊗𓏥𓏠𓈖𓏛𓅓𓎛𓂝𓄹𓏥𓈖𓁶𓏤𓆑𓂜𓐍𓂋𓀒𓈖𓂋𓇾𓏤𓈇<br>
𓇋𓂋𓆄𓅱𓅱𓐏𓏏𓐍𓃀𓐎𓈖𓏏𓏭𓁷𓂋𓏤𓆑𓅨𓂋𓈙𓆑𓅱𓏏𓐎𓏥𓊪𓅱𓈖𓏏𓏭𓁷𓏤𓊪𓅯𓄿𓊪𓈙𓈖𓏴𓆑𓄿𓀋𓂋𓁷𓂋𓅱𓇯𓏥<br>
𓇋𓂋𓂋𓐍𓏛𓎡𓊃𓊪𓂋𓂻𓆑𓂋𓐍𓏏𓏛𓏥𓆓𓂧𓊪𓅱𓂋𓐍𓏛𓎡𓅓𓏏𓀏𓆑𓂋𓋹𓈖𓐍𓏏𓆑<br>
𓇥𓂋𓈖𓏏𓏏𓇓𓅱𓅓𓍋𓅓𓂋𓅪𓂚𓄿𓂡𓀀𓎛𓈖𓂝<br>
𓄃𓅱𓏛𓏥𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓋴𓂧𓈄𓏴𓆓𓈖𓈖𓏏𓁶𓆑<br>
𓇋𓂋𓂡𓎡𓊃𓀀𓏤𓈖𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓋴𓂧𓈄𓏴𓆓𓈖𓈖𓏏𓁶𓏤𓆑𓆓𓂝𓂋𓌙𓂻𓐍𓂋𓎡𓇶𓏌𓂐𓆑<br>
𓅠𓅓𓅓𓎡𓋴𓂧𓈄𓏴𓊪𓆑𓈖𓏏𓏭𓅓𓆓𓈖𓈖𓏏𓁶𓆑𓎆𓆓𓉔𓂋𓊪𓈗𓌨𓂋𓂭𓏤𓏥𓎡<br>
𓇋𓆄𓅱𓅱𓐏𓏏𓐍𓃀𓐎𓈖𓏏𓏭𓁷𓂋𓏤𓆑<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭<br>
𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑<br>
𓂜𓅠𓅓𓈖𓆑𓂧𓎼𓄿𓁹𓆑𓈖𓈎𓂝𓎛𓂢𓂢𓆑𓏭𓎛𓈖𓂝𓈎𓄿𓃀𓏏𓄹𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓋴𓂧𓈄𓏴𓆓𓈖𓈖𓏏𓁶𓆑𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑𓍋𓅓𓂋𓅪𓂜𓁹𓅱𓈖𓏭<br>
𓇋𓅓𓂜𓎡𓐎𓏏𓂡𓇓𓅱<br>
𓂞𓂋𓇾𓏤𓈇𓁷𓏤𓌙𓏤𓏥𓆑𓂋𓏴𓂻𓄿𓏏𓀗𓇳𓏤𓇋𓉔𓅪𓆑<br>
𓇋𓂋𓋴𓂧𓈄𓏴𓆓𓈖𓈖𓏏𓁶𓆑𓋴𓂧𓈄𓏴𓆓𓈖𓈖𓏏𓁶𓆑𓊪𓅱<br>
𓌟𓏤𓏥𓆣𓂋𓅓𓋴𓂧𓈄𓏴𓊪𓆑𓉔𓂋𓊪𓈗𓈖𓄚𓈖𓏌𓅱𓆓𓈖𓈖𓏏𓁶𓆑<br>
𓇋𓅱𓆓𓂧𓈖𓅷𓄿𓅱𓏛𓈖𓇋𓂋𓏛𓈖𓇶𓏌𓅱𓄹𓏥[⯑]𓆑<br>
𓋴𓂧𓈄𓏴𓊪𓅱𓇋𓈖𓆓𓈖𓈖𓏏𓁶𓏤𓆑𓅓𓊃𓊪𓅱𓈒𓏥𓆈𓅱𓏥𓉔𓂋𓊪𓈗𓈖𓄚𓈖𓏌𓅱𓆓𓈖𓈖𓏏𓁶𓆑<br>
𓄃𓅱𓏛𓏥𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓋴𓂧𓈄𓏴𓆓𓈖𓈖𓏏𓁶𓆑𓈖𓍱𓇋𓇋𓄿𓇋𓋴𓐏𓈖𓆓𓈖𓈖𓏏𓁶𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓋴𓂧𓈄𓏴𓆓𓈖𓈖𓏏𓁶𓆑𓈖𓍱𓇋𓇋𓄿𓇋𓋴𓐏𓈖𓆓𓈖𓈖𓏏𓁶𓆑𓆓𓂝𓂋𓌙𓂻𓐍𓂋𓎡𓇶𓏌𓂐𓆑<br>
𓅠𓅓𓅓𓎡𓋴𓂧𓈄𓏴𓊪𓆑𓈖𓏏𓏭𓅓𓆓𓈖𓈖𓏏𓁶𓆑[⯑]𓅨𓂋𓅓𓅱𓈒𓏥𓇋𓊪𓈖𓆣𓂋𓅱𓅓𓈔𓏤𓏥𓈖𓂝𓆓𓈖𓏏𓐖<br>
𓐍𓏏𓏛𓏥𓇋𓅓𓈖𓉔𓂧𓉔𓂧𓀁𓈖𓊪𓅯𓄿𓊪𓅯𓄿𓌨𓂋𓂭𓂭𓂭𓎡𓏇𓇋𓄿𓉔𓏏𓀁𓅱𓉔𓈖𓈖𓁶𓈖𓀔𓀀𓂜𓎙𓂧𓏛𓈖𓆑<br>
𓆣𓂋𓈖𓆑𓈖𓈖𓉔𓂧𓉔𓂧𓀁𓈖𓊪𓅯𓄿𓊪𓅯𓄿𓌨𓂋𓂭𓂭𓂭𓎡𓇥𓂋𓈖𓍱𓍱𓏴𓄿𓇋𓋴𓐏𓈖𓆓𓈖𓈖𓏏𓁶𓆑<br>
𓂞𓆑𓊃𓈖𓆑𓐏𓏥𓅓𓂉𓂉𓆑𓏭<br>
𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑<br>
𓍋𓅓𓂋𓅪𓂜𓁹𓅱𓈖𓏭<br>
𓈖𓄓𓊃𓂋𓂝𓐍𓂋𓎡𓇶𓏌𓅱𓂐𓆑𓊪𓆑𓅓𓌸𓂋𓎛𓏏𓏊𓏥<br>
𓇋𓅓𓂜𓎡𓐎𓏏𓂡𓇓𓅱<br>
𓇋𓅓𓂜𓎡𓅱𓂧𓏴𓄿𓇋𓅱𓍢𓍢𓁷𓂋𓏤𓆑𓂋𓂋𓐍𓏛𓎡𓄭𓂻𓆑𓂋𓐍𓏏𓏛𓏥<br>
𓇋𓂋𓋴𓂧𓈄𓏴𓆓𓈖𓈖𓏏𓁶𓆑𓈖𓎼𓄿𓇋𓇋𓄿𓇋𓋴𓐏𓈖𓆓𓈖𓈖𓏏𓁶𓏤𓆑𓋴𓂧𓈄𓏴[⯑]𓅨𓂋𓍏𓃀𓅡𓄿𓏛𓈖𓄚𓈖𓏌𓅱𓆓𓈖𓈖𓏏𓁶𓆑𓈖𓏏𓈖𓏏𓄛𓂝𓂋𓆑𓏏𓎤𓄿𓇋𓋴𓐏𓆑<br>
𓋴𓂧𓈄𓏴𓐍𓂋𓆑𓈖𓄡𓂐𓂝𓆑𓅓𓄚𓈖𓏌𓅱𓁶𓆑<br>
𓇋𓂋𓅨𓂋𓅓𓅱𓈒𓏥𓇋𓊪𓅱𓆣𓂋𓅱𓂋𓈔𓏤𓏥𓈖𓂝𓆓𓈖𓏏𓐖𓈔𓏤𓏥𓊪𓅱𓅱𓂧𓎛𓅱𓂡𓈔𓏏𓏭𓂡𓀀𓂜𓊪𓂧𓊃𓏏𓌪𓂡𓆑𓅓𓉻𓏏𓀗𓂋𓐍𓏏𓏛𓏥<br>
𓁷𓂋𓏤𓆑𓈖𓎛𓇉𓄿𓐏𓏇𓇋𓊪𓇋𓅱𓈒𓏥<br>
𓆓𓂧𓊪𓅱𓇋𓅱𓏇𓇋𓅨𓂋𓅓𓅱𓈒𓏥𓏌𓏤𓂋𓇋𓇋𓏏𓐎𓏥<br>
𓄃𓅱𓏛𓏥𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓏏𓉔𓅓𓂾𓏏𓊪𓅯𓄿𓅱𓈒𓏥𓏌𓏤𓆓𓈖𓈖𓏏𓁶𓆑<br>
𓆓𓂝𓂋𓌙𓂻𓐍𓂋𓎡𓅱𓃀𓈖𓏌𓅱𓂐𓆑<br>
𓇋𓀁𓈖𓂋𓇋𓇋𓀗𓀁𓂋𓆑𓅨𓂋𓏏<br>
𓂋𓂝𓇋𓈖𓎡�𓀋𓂡𓆑𓁷𓏤𓆑<br>
𓇋𓅱𓌟𓈖𓅪𓂋𓆑𓃹𓈖𓉿𓂝𓂋𓏤𓆑<br>
𓅨𓂋𓂧𓀉𓅪𓄣𓏤𓆑𓂋𓌃𓂧𓏏𓀁<br>
𓇋𓂋𓂡𓎡𓇋𓈙𓆑𓀁[⯑]𓐍𓂋𓀒𓂋𓋴𓊪𓏏𓂏𓆑𓂜𓐍𓂋𓀒𓈖𓂋𓇾𓏤𓈇<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭<br>
𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑<br>
𓂜𓅠𓅓𓈖𓆑𓂧𓎼𓄿𓁹𓆑𓈖𓈎𓂝𓎛𓂢𓂢𓆑𓏭𓎛𓈖𓂝𓈎𓄿𓃀𓏏𓄹𓆑<br>
𓆓𓂧𓇋𓈖𓎡𓂋𓆑𓌨𓂋𓇶𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓏏𓉔𓅓𓂾𓏏𓊪𓅯𓄿𓅱𓈒𓏥𓏌𓏤𓆓𓈖𓈖𓏏𓁶𓆑𓎛𓏏𓂋𓍢𓍯𓄿𓏏𓍢𓈖𓏏𓂝𓂋𓏏𓄹𓄹𓆑𓏭𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭𓏠𓈖𓅪𓆑𓍿𓊃𓅱𓍞𓏥𓅓𓅘𓎛𓃀𓏏𓄹𓆑𓍋𓅓𓂋𓅪𓂚𓄿𓂡𓀀𓎛𓈖𓂝<br>
𓇋𓂋𓇥𓂋𓅠𓅓𓅓𓎡𓊃𓀀𓏤𓊪𓆑𓎛𓏏𓂋𓍢𓍯𓄿𓏏𓍢𓈖𓏏𓂝𓂋𓏏𓄹𓄹𓆑𓏭𓄒𓄒𓆑𓏭𓂋𓂝𓐍𓂋𓎡𓁹𓏏𓅱𓈖𓆑𓐍𓏏𓏛𓏥𓈙𓅓𓊮𓂋𓇛𓅓𓏛𓆑<br>
𓃹𓈖𓉿𓂝𓐍𓂋𓂋𓏤𓆑<br>
𓐎𓏏𓂡𓐍𓂋𓎡𓇓𓅱𓁷𓏤𓎯𓏏𓏥𓆤𓏏𓀗𓏊𓏥𓆑𓏏𓏏𓄦𓂋𓂋𓐍𓏛𓎡𓄭𓂋𓂻𓆑𓂋𓐍𓏏𓏛𓏥<br>
𓇋𓂋𓇓𓅱𓏏𓅠𓅓𓎡𓊃𓀀𓏤𓊪𓆑𓄞𓂧𓂡𓈖𓎛𓂝𓄹𓏥𓆑𓋴𓂋𓆑𓊮𓌨𓂋𓇶𓏌𓅱𓂐𓊪𓆑𓈖𓏏𓏭𓅓𓏏𓊪𓅯𓄿𓅱𓈒𓏥𓏌𓏤𓆓𓈖𓈖𓏏𓁶𓆑𓇋𓊃𓎡𓊃𓀀𓏤𓊪𓆑𓄞𓂧𓂝𓈖𓆑𓏏𓇋𓄿𓄑𓌨𓂋𓇶𓏌𓅱𓄹𓊪𓆑𓅱𓂧𓏴𓂡𓇋𓈖𓎡𓂝𓏤𓎡𓁷𓂋𓏤𓆑<br>
𓅠𓅓𓅓𓎡𓅓𓏃𓈖𓏏𓂉𓆑𓃀𓅡𓄿𓇋𓇋𓈗𓅓𓆑𓂧𓏏𓈗<br>
𓂸𓏏𓅱𓏥𓏌𓏤𓅘𓎛𓃀𓏏𓄹𓆑𓂧𓃹𓈖𓇋𓇋𓍢<br>
𓁷𓂋𓏤𓆑𓍘𓅓𓋴𓏞𓏛<br>
𓈖𓅘𓎛𓆓𓏏𓄑𓏥𓆑𓊪𓊃𓂧𓄦𓆑[⯑]<br>
𓋴𓏏𓐎𓉔𓈖𓊬𓈖𓁶𓏤𓆑𓏇𓇋𓃀𓎡𓈖𓐎𓏥𓈖𓋿𓅱𓏏𓃙𓏥<br>
𓂋𓏤𓆑𓌸𓂋𓋳<br>
𓇋𓆛𓈖𓎛𓂃𓂃𓏭𓆑𓋴𓂧𓇋𓇋𓀁<br>
𓇋𓅱𓁷𓏤𓆑𓏇𓇋𓐍𓏏𓏛𓏥𓂋𓅓𓁿𓆑<br>
𓆓𓂧𓇋𓈖𓎡𓂋𓆑𓌨𓂋𓅱𓃀𓈖𓏌𓅱𓂐𓈖𓎡𓆑𓏏𓌪𓅓𓁶𓏤𓆑𓂝𓂋𓈐𓈖𓌟𓏤𓏏𓉔𓅓𓂾𓏏𓊪𓅯𓄿𓅱𓈒𓏥𓏌𓏤𓆓𓈖𓈖𓏏𓁶𓆑𓄞𓂧𓂝𓈖𓆑𓏏𓇋𓄿𓄑𓌸𓂋𓋳𓂋𓏤𓆑𓏠𓈖𓅪𓆑𓍞𓏥𓅓𓅘𓎛𓃀𓏏𓄹𓆑𓍋𓅓𓂋𓂜𓁹𓅱𓈖𓏭<br>
𓇋𓂋𓇓𓅱𓏏𓅠𓅓𓎡𓊃𓀀𓏤𓊪𓆑𓋴𓌉𓆓𓇳𓈖𓆑𓊪𓅯𓄿𓈖𓆑𓅱𓂧𓏏𓏴𓈖𓉔𓂧𓀁𓂋𓂝𓐍𓂋𓎡𓁹𓏏𓅱𓈖𓆑𓅓𓍑𓄿𓏏𓆱𓈖𓏏𓆱𓏏𓏤𓌥𓃀𓏛𓍘𓇋𓅓𓋳𓏥<br>
𓂋𓂝𓇋𓇋𓁶𓏤𓂋𓏤𓆑<br>
𓂋𓂝𓐍𓂋𓎡𓁹𓏏𓅱𓈖𓆑𓋴𓄡𓃀𓅱𓈗𓈖𓇹𓈒𓏥<br>
𓋴𓂋𓅱𓐍𓏛𓆑𓊪𓅱𓈞𓊃𓏏𓀉𓂧𓇋𓇋𓏶𓅓𓏭𓏏𓅱𓅓𓂝𓎡𓏏𓏭𓉗𓉗𓈖𓏏𓏭𓅙𓃀𓏏𓊌𓂋𓂋𓐍𓏛𓎡𓄭𓂻𓆑𓂋𓐍𓏏𓏛𓏥<br>
𓇋𓂋𓏏𓉔𓅓𓂾𓏏𓊪𓅯𓄿𓅱𓈒𓏥𓏌𓏤[⯑][⯑]𓏶𓅓𓏏𓊪𓅯𓄿𓈎𓏏𓈒𓊪𓅱𓂋𓊪𓅯𓄿𓈎𓏏𓈒𓈖𓏏𓆓𓈖𓈖𓏏𓁶𓆑<br>
𓃹𓈖𓈖𓏏𓊪𓅯𓄿𓅱𓈒𓏥𓈖𓂧𓁷𓂋𓄛<br>
𓇋𓂋𓎛𓏏𓂋𓍢𓍯𓄿𓏏𓍢𓏥𓈖𓏏𓂝𓂋𓏏𓄒𓆑𓏭𓈖𓆱𓐍𓏏𓂝𓊪𓅱𓇋𓈖𓂸𓏏𓅱𓏥𓄖𓅱𓏭𓄿𓅓𓂝𓅱𓏏𓂡𓆑𓈖𓏭𓏠𓈖𓏛𓅓𓎼𓌳𓄿𓄹𓆑𓄖𓅱𓏭𓅱𓎼𓄒𓏏𓆑𓊪𓅱𓂜𓈖𓎁𓏏𓏏𓂝𓏎𓈖𓏏<br>
𓂜𓈖𓆓𓇛𓅓𓏛𓈖𓈖𓆑𓃹𓈖𓉿𓂝𓂋𓏤𓆑𓅓𓂝𓇋𓉔𓅪𓆑<br>
𓇋𓂋𓍯𓄿𓏏𓍢𓈖𓏏𓂝𓂋𓏏𓄒𓆑𓏭𓂸𓏏𓅱𓏥𓊪𓅱𓌸𓂋𓍢𓂝𓄖𓅱𓏭𓅱𓎼𓏏𓄒𓄒𓆑𓏭𓏇𓇋𓆓𓂧𓍯𓄿𓏏𓍢[⯑]𓐍𓏏𓏛𓏥𓅓𓊃𓈙𓍢<br>
𓇋𓂋𓏃𓈖𓏏𓂉𓆑𓃀𓅡𓄿𓇋𓅱𓈗𓅓𓆑𓂧𓏏𓈗𓃹𓈖𓈖𓁶𓏤𓆑𓊪𓅱𓆑𓂧𓂐𓏥𓈖𓆓𓊃𓅪𓏇𓇋𓃀𓅡𓄿𓇋𓈗𓐍𓏏𓏛𓏥<br>
𓇋𓂋𓂸𓏏𓅱𓏥𓏌𓏤𓅘𓎛𓃀𓏏𓄹𓆑𓂧𓃹𓈖��𓍢𓃹𓈖𓈖𓂸𓏏𓅱𓏥𓊪𓅱𓏌𓏤𓅘𓎛𓃀𓏏𓄹𓆑𓂧𓃹𓈖𓂻𓈖𓆱𓐍𓏏𓂝𓅓𓂝𓇋𓉔𓅪𓆑<br>
𓇋𓂋𓇋𓅱𓁷𓂋𓏤𓆑𓏏𓅓𓋴𓏞𓏛𓂧𓈙𓂋𓀗𓇋𓁹𓅂𓈒𓏥𓁷𓏤𓆑𓊪𓅱𓏇𓇋𓇋𓁹𓅂𓈒𓏥𓍁𓏏𓈒𓏥𓏏𓅓𓋴𓏏𓏞𓈒𓏥<br>
𓇋𓂋𓋴𓏏𓐎𓉔𓈖𓊬𓈖𓁶𓏤𓆑𓏇𓇋𓃀𓎡𓐎𓈖𓋿𓅱𓏏𓃙𓏥𓃹𓈖𓈖𓋴𓏏𓐎𓄋𓏏𓏤𓆑𓊪𓅱𓏇𓇋𓅱𓊃𓈙𓏏𓂸𓏥𓈖𓏏𓋿𓅱𓏏𓃙𓏥<br>
𓇋𓂋𓉔𓈖𓊬𓈖𓁶𓏤𓆑𓁷𓂋𓏭𓄣𓊪𓅱𓈖𓄋𓏏𓏤𓆑𓂋𓉔𓅱𓄿𓅱𓏛𓏥𓄿𓇋𓋴𓐏𓏥𓆑<br>
𓋴𓏏𓅱𓏏𓀾𓏛𓆑𓊪𓅱𓈖𓉔𓈖𓊬<br>
𓇋𓂋𓂋𓏤𓆑𓌸𓂋𓋳𓇋𓆛𓈖𓎛𓁸𓁸𓆑𓏭𓋴𓂧𓇋𓇋𓃢𓁷𓂋𓏤𓆑𓏇𓇋𓐍𓏏𓏛𓏥𓂋𓅓𓁿𓆑𓏏𓍃𓅓𓆑𓃹𓈖𓉿𓂝𓂋𓏤𓆑𓊪𓅱𓌃𓂧𓅱𓀁𓆑<br>
𓇋𓄿𓏏𓂿𓇋𓆛𓈖𓎛𓁸𓁸𓆑𓏭𓁹𓊃𓊪𓊗𓈖𓋴𓆑𓂋𓏏𓂡𓈖𓁷𓂋𓅱𓇯𓊃𓊪𓊗𓈖𓊶𓊪𓂝𓈖𓌨𓂋𓅱𓏇𓇋𓈖𓏏𓏭𓁷𓏤𓍿𓂋𓅓𓁹𓁷𓏤𓆑[⯑]𓂋𓅓𓏏�<br>
𓇋𓂋𓋴𓌉𓆓𓇳𓈖𓆑𓅯𓄿𓈖𓆑𓅱𓂧𓏏𓏴𓄿𓉔𓏏𓀁𓋴𓌉𓆓𓏏𓇳𓈖𓏏𓏏𓇓𓅱𓊪𓅱𓅓𓂝𓈎𓂻𓅓𓃀𓎁𓏏𓅱𓆙[⯑]𓐍𓆑𓏏𓁷𓏤𓄿𓉔𓄿𓏏𓀁<br>
𓄃𓅱𓏛𓏥𓋴𓂧𓈄𓏴𓅓𓆓𓈖𓈖𓏏𓁶𓆑𓌨𓂋𓇋𓆛𓈖𓌰𓅓𓄛𓈖𓁶𓏤[⯑]<br>
𓇋𓂋𓂡𓎡𓊃𓀀𓏤𓈖𓋴𓂧𓈄𓈖𓆓𓈖𓈖𓏏𓁶𓆑𓌨𓂋𓌰𓅓𓄛𓈖𓁶𓏤𓆑𓂜𓃹𓈖𓏏𓐍𓏏𓏛𓏥𓎟𓏏𓁷𓏤𓆑𓆓𓂝𓂋𓐍𓂋𓎡𓇶𓏌𓄹𓆑<br>
𓅠𓅓𓅓𓎡𓏏𓐍𓃀𓐏𓇋𓆄𓅱𓅱𓐏𓁷𓂋𓏤𓐟𓏤𓈖𓋴𓂧𓈄𓏴𓊪𓆑𓈖𓏏𓏭𓅓𓆓𓈖𓈖𓏏𓁶𓆑<br>
𓇋𓅱𓁹𓏏𓏤𓆑𓎼𓅱𓈙𓏏𓁹𓌨𓂋𓋴𓅓𓐞𓏤𓆑𓌨𓂋𓏭𓋴𓈎𓂋𓂡𓊪𓆑𓈖𓏏𓏭𓅓𓆓𓈖𓈖𓏏𓁶𓆑<br>
𓈝𓅓𓂻𓆑𓋴𓇋�𓅓𓏏𓃀𓅱𓏏𓋸𓆑𓅓𓐞𓏤𓆑𓌨𓂋𓏭𓋴𓈎𓂋𓂡𓊪𓆑𓈖𓏏𓏭𓅓𓆓𓈖𓈖𓏏𓁶𓆑<br>
𓄋𓊪𓊪𓏴𓎡𓇓𓅱𓂋𓋴𓈎𓂋𓂡𓈖𓂝𓈎𓏏𓂻𓅓𓂋𓅱𓏏𓏭𓇯𓅓𓂜𓏏𓅱𓅪𓋴𓆑𓐍𓍼𓁶𓏤𓈖𓂝𓅓𓂝𓏏𓂝𓅓𓈎𓂝𓎛𓂢𓏤𓆑𓎛𓈖𓂝𓈖𓏏𓏭𓐍𓂋𓀒𓂝𓈖𓏏𓂷𓆑𓅓𓁷𓂋𓄣𓈖𓂧𓏏𓏤𓆑<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭<br>
𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑<br>
𓍋𓅓𓂋𓅪𓂜𓁹𓅱𓈖𓏭<br>
𓋴𓂋𓅱𓐍𓏛𓆑[⯑]𓈞𓊃𓏏𓀉𓂋𓈖𓂝𓂝𓏞𓏛𓆑𓂋𓂋𓐍𓏛𓎡𓄭𓂻𓆑𓂋𓐍𓏏𓏛𓏥<br>
𓇋𓂋𓇥𓂋𓅠𓅓𓅓𓎡𓋴𓂧𓈄𓏴𓊪𓆑𓈖𓏏𓏭𓅓𓆓𓈖𓈖𓏏𓁶𓆑𓏇𓇋𓅨𓂋𓅓𓅱𓈒𓏥𓇋𓊪𓈖𓆣𓂋𓅱𓂋𓈔𓏤𓏥𓈖𓂝𓆓𓈖𓏏𓐖<br>
𓐍𓏏𓏛𓏥𓇋𓅓𓈖𓉔𓂧𓉔𓂧𓀁𓈖𓊪𓅯𓄿𓊪𓅯𓄿𓌨𓂋𓂭𓂭𓂭𓎡𓏇𓇋𓉔𓂧𓀁𓅱𓉔𓈖𓈖𓊬𓈖𓀔𓀀𓈖𓋭𓊃𓏏𓍢𓂝𓆑<br>
𓆣𓂋𓈖𓆑𓈖𓈖𓉔𓂧𓉔𓂧𓀁𓈖𓊪𓅯𓄿𓊪𓅯𓄿𓌨𓂋𓂭𓂭𓂭𓎡𓇥𓂋𓈖𓍱𓍱𓏴𓄿𓇋𓋴𓐏𓏥𓈖𓆓𓈖𓈖𓏏𓁶𓆑<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭<br>
𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑<br>
𓍋𓅓𓂋𓅪𓂜𓁹𓅱𓈖𓏭<br>
𓇋𓂋𓋴𓂧𓈄𓏴𓅓𓆓𓈖𓈖𓏏𓁶𓆑𓌨𓂋𓇋𓆛𓈖𓌰𓅓𓄛𓈖𓁶𓏤𓆑𓂜𓃹𓈖𓏏𓇶𓏌𓅱𓂐𓎟𓁷𓂋𓏤𓆑𓋴𓂧𓈄𓏴𓊪𓅯𓄿𓅱𓏏𓈒𓏥𓊪𓅱𓈖𓏏𓆓𓈖𓈖𓏏𓁶𓆑<br>
𓎛𓂝𓄹𓏥𓈖𓏏𓏭[⯑]𓍑𓍑𓁶𓆑𓅱𓍑𓄿𓏛<br>
𓇋𓂋𓈝𓅓𓂻𓆑𓋴𓇋�𓆑𓅓𓏏𓃀𓅱𓏏𓋸𓆑𓆓𓂧𓆑𓂋𓈝𓅓𓂻𓆑𓏏𓃀𓏏𓋸𓆑𓇑𓇑𓈖𓈖𓏏𓀉<br>
𓂜𓈖𓆓𓇛𓅓𓏛𓈖𓋴𓈖𓆑𓂋𓈝𓅓𓏏𓂻𓎼𓈖𓈖𓀉𓍘𓇋𓊪𓅯𓄿𓐍𓂧𓀡𓍘𓇋<br>
𓁶𓏤𓏥𓃃𓅱𓏥𓆑𓅱𓂝𓆑𓍢𓂝𓈖𓄡𓏏𓏤𓈖𓏏𓋸𓏏𓏤𓆑<br>
𓈝𓅓𓋴𓈖𓏥𓁷𓏤𓇉𓄿𓇉𓄿𓂻𓅭𓏏𓅱𓈇𓏥<br>
𓆓𓂧𓆑𓋴𓇋�𓆑𓂋𓊃<br>
𓇋𓂋𓋴𓈎𓈖𓂡𓈖𓂝𓈎𓏏𓂻𓏥𓅓𓂋𓅱𓏏𓏭𓇯𓅓𓐞𓏤𓆑𓌨𓂋𓏭𓇋𓉔𓅪𓊪𓈖𓅓𓆓𓂧𓐥𓂝𓈎𓏏𓂻𓅓𓂋𓅱𓏏𓏭𓇯𓊪𓅱𓅓𓐞𓏤𓆑𓌨𓂋𓏭𓇋𓉔𓅪𓊪𓈖<br>
𓇋𓂋𓂝𓈎𓏏𓂻𓅓𓂋𓅱𓏏𓏭𓇯𓊡𓅱𓊪𓅱𓈖𓊹𓏤𓈖𓂋𓅱𓏏𓏭𓇯𓅓𓏏𓀏𓂋𓏤𓊪𓅱<br>
𓇋𓈖𓋴𓂝𓈎𓏏𓂻𓈖𓈎𓌳𓄿𓅓𓏏𓌙𓅯𓏛𓎛𓂝𓄹𓏥𓆑<br>
𓇋𓂋𓂜𓏏𓏭𓅪𓋴𓆑𓐍𓍼𓁶𓈖𓄿𓅓𓂝𓏏𓂡𓈖𓏏𓈎𓂝𓎛𓂢𓏤𓆑𓎛𓈖𓂝𓅓𓂜𓏏𓏭𓅪𓐍𓂋𓀒𓂝𓈖𓏏𓂷𓆑𓅓𓁷𓂋𓄣𓈖𓂧𓏏𓏤𓆑𓆓𓂧𓆑𓏏𓍃𓅓𓈖𓆑𓂋𓂝𓁶𓏤𓊪𓇋𓈖𓄿𓅓𓂝𓏏𓂝𓈖𓏏𓈎𓂝𓎛𓂢𓏤𓆑𓎛𓈖𓂝𓏏𓍃𓅓𓐍𓂋𓀒𓂝𓈖𓏏𓂷𓆑𓅓𓁷𓂋𓄣𓈖𓂧𓏏𓏤𓆑<br>
𓄃𓅱𓏛𓏥𓄣𓏤𓇶𓏌𓅱𓂐𓏥𓅓𓄂𓏏𓏤𓁷𓂋𓏤𓆑𓋴𓂧𓈄𓏴𓊪𓅯𓄿𓈎𓏏𓈒𓈖𓏏𓆓𓈖𓈖𓏏𓁶𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓄹𓅓𓄂𓏏𓏤𓁷𓏤𓆑𓋴𓂧𓈄𓏴𓊪𓅯𓈎𓏏𓈒𓈖𓏏𓍑𓍑𓁶𓆑𓁹𓐍𓂋𓎡𓈖𓆑𓋴𓅱𓎛𓏏𓆇𓈖𓏏𓈖𓇋𓅱𓂢𓅭𓐩𓏌𓂡𓍘𓇋𓁷𓏤𓎯𓏏𓏥<br>
𓂋𓂝𓅓𓂋𓏤𓈖𓇶𓏌𓅱𓂐𓆑<br>
𓇋𓂋𓅓𓆱𓐍𓏏𓂻𓁹𓐍𓂋𓎡𓈖𓆑𓋴𓅱𓎛𓏏𓆇𓈖𓏏𓈖𓇋𓅱𓂢𓅭𓐩𓏌𓂡𓍘𓇋𓁹𓍘𓇋𓅓𓏏𓅓𓅱𓏏𓈒𓏥<br>
𓊃𓈙𓏏𓅱𓇶𓄹𓊪𓅱<br>
𓂋𓂝𓐍𓂋𓎡𓈖𓆑𓇉𓄿𓇋𓇋𓏏𓋳𓁷𓂋𓏤𓆑𓈖𓏏𓄚𓈖𓏛𓌕𓏌𓅱𓀀<br>
𓎡𓆑𓋳𓐍𓂋𓎡𓇓𓅱���𓏌𓇳𓏤<br>
𓅠𓅓𓅓𓎡𓋭𓊃𓍢𓂝𓆑𓊪𓈎𓏏𓈒𓇋𓁹𓏏𓅂𓈒𓏥𓏇𓇋𓋴𓅱𓎛𓏏𓆇𓈖𓏏𓈖𓇋𓅱𓂢𓅭<br>
𓆓𓂧𓏏𓏥𓅓𓎛𓂓𓄿𓅱𓀁𓏥𓁷𓏤𓄲𓂋𓏏𓈒𓏥𓏏𓈖<br>
𓂧𓂋𓂝𓐍𓆑𓏏𓏭𓀏𓏶𓅓𓏭𓇶𓏌𓅱𓄹<br>
𓋴𓈖𓍇𓏌𓅱𓂋𓆟𓈐𓏏𓏳𓏥𓏶𓅓𓏏𓊃𓈖𓆑𓂐𓏥<br>
𓂝𓅱𓅂𓅃𓅆𓐞𓏤𓊛𓈖𓂋𓏤𓈖𓅜𓐍𓏏𓅆<br>
𓂜𓈖𓋴𓃀𓈖𓆟𓌳𓐙𓂝𓆀𓄹𓊪𓈖<br>
𓂜𓈖𓊪𓅱𓆊𓂸𓏏𓀗𓇋𓅓<br>
𓇋𓅱𓀀𓅓𓅓𓂝𓎡𓏏𓏛𓅜𓐍𓏏𓅆<br>
𓇋𓅱𓈖𓈞𓅓𓂝𓏏𓅭𓅆𓊨𓁹𓅆<br>
𓇋𓂋𓅓𓆱𓐍𓏏𓂻𓈎𓃀𓃀𓏁𓈗𓐍𓂋𓎡𓈖𓆑𓐥𓏏𓏥𓈖𓏏𓂧𓃀𓍼𓈒𓏥𓎯𓏏𓏥𓆤𓏏𓀗𓏊𓏥<br>
𓊮𓋴𓈎𓃀𓃀𓏁𓈗𓂋𓂝𓈖𓆑<br>
𓇋𓂋𓇉𓄿𓇋𓇋𓏏𓋳𓈖𓏏𓄚𓈖𓏛𓌕𓏌𓅱𓀀𓋴𓄞𓂧𓍼𓏤𓊪𓅱𓃹𓈖𓈖𓌨𓂋𓂝𓏤𓅯𓄿𓐎𓏏𓂡𓀀𓂞𓂞𓆑𓁷𓏤𓏏𓄿𓄲𓂋𓏏𓈒𓏥𓈖𓏏𓏏𓁷𓏤𓅯𓄿𓇶𓏌𓂐𓈖𓏏𓏭𓅓𓄂𓏏𓏤𓁷𓂋𓏤𓆑<br>
𓄃𓅱𓏛𓏥𓇶𓏌𓂐𓅓𓁶𓏤𓈖𓇋𓆛𓈖𓎛𓁸𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓂐𓅓𓁶𓏤𓈖𓇋𓆛𓈖𓎛𓂃𓆑𓂝𓂋𓈐𓈖𓌟𓏤𓆓𓂝𓂋𓌙𓂻𓐍𓂋𓎡𓅱𓃀𓈖𓏌𓅱𓂐𓆑<br>
𓈖𓇥𓂋𓂝𓈖𓆑𓎡𓆑𓏏𓏥𓆑𓅓𓇋𓂧𓂋𓄔<br>
𓆓𓂧𓇋𓈖𓎡𓂋𓆑[⯑]𓇶𓏌𓂐𓅓𓇋𓆛𓈖𓎛𓂃𓆑𓍋𓅓𓂋𓅪𓁹𓇋𓇋𓀀<br>
𓇋𓂋𓅓𓆱𓐍𓏏𓂻𓇋𓂧𓄔𓎡𓇓𓅱[⯑][⯑][⯑]𓁷𓏤𓇋𓅱𓆑𓄹𓏥𓇅𓆓𓏛𓉔𓂋𓅱𓇳𓏤𓁶𓊪𓏭<br>
𓇋𓂋𓅠𓅓𓎡𓇶𓏌𓂐𓊪𓈖𓃹𓈖𓐍𓍼𓇋𓂧𓄔𓏥𓆑𓈖𓇥𓂋𓂡𓐍𓂋𓎡𓈖𓆑𓅓𓄿𓅱𓏭𓍢𓍢<br>
𓋴𓂋𓅱𓐍𓏛𓎡𓇓𓅱𓅓𓌸𓂋𓎛𓏏𓏌𓏥𓆤𓏏𓀗𓏊𓏥𓉔𓂋𓅱𓇳𓏤𓎟𓂋𓇛𓅓𓏛𓆑<br>
𓇋𓂋𓄿𓅱𓏭𓍢𓍢𓈖𓋳𓏥𓋴𓄞𓂧𓅱𓏭𓍼𓍼𓊪𓅱𓈖𓋳𓏥𓂞𓂞𓏏𓅱𓁷𓏤𓊃𓊪𓏏𓂏𓇶𓏌𓅱𓂐𓈖𓎡𓆑𓏏𓌪𓂋𓂋𓂝𓏏𓂧𓏇𓇋𓏛𓌡𓂝𓏏𓏤𓂋𓌡𓂝𓏏𓏤<br>
𓄃𓅱𓏛𓏥𓐎𓏤𓅓𓉺𓏤𓈖𓂉𓏤𓆑<br>
𓇋𓂋𓂡𓎡𓊃𓀀𓏤𓈖𓐎𓏤𓅓𓉺𓏤𓈖𓂉𓏤𓆑𓇋𓅱𓂉𓏤𓆑𓊪𓂧𓋴𓂾<br>
𓅓𓂓𓄿𓉐𓁷𓂋𓏤𓆑<br>
𓇋𓆄𓅱𓅱𓐏𓏏𓐍𓃀𓐏𓈖𓏏𓏭𓁷𓂋𓏤𓆑<br>
𓂞𓈖𓆑𓊃𓈖𓆑𓂐𓏥𓅓𓂉𓂉𓆑𓏭<br>
𓆓𓂧𓇋𓈖𓎡𓂋𓆑𓌨𓂋𓏭𓎛𓊃𓃀𓐎𓅓𓉺𓏤𓈖𓂉𓏤𓆑𓍋𓅓𓂋𓅪𓁹��𓀀<br>
𓋴𓎝𓂡𓐍𓂋𓎡𓈖𓆑[⯑]𓌫𓌫𓅱𓏭𓈖𓋳𓏥<br>
𓅱𓂧𓏴𓐍𓂋𓎡𓌫𓌫𓅱𓏭𓈖𓋳𓏥𓃛𓅱𓎛𓈗𓅓𓌸𓂋𓎛𓏏𓏊𓏥𓅓𓄚𓈖𓏌𓂉𓂉𓆑𓏭<br>
𓅱𓂧𓏴𓐍𓂋𓎡[⯑]𓁷𓂋𓏤𓌙𓏤𓏥𓆑𓂋𓊃𓏏𓍬𓂻𓏏𓐍𓃀𓂐𓆑<br>
𓅱𓂧𓏴𓐍𓂋𓎡𓈖𓆑𓃀𓍑𓄿𓅱𓊌𓏥𓈖𓋳𓏥<br>
𓎼𓍯𓄿𓁶𓈖𓋴𓈖𓏥𓂉𓏤𓆑<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻[⯑]𓌸𓂋𓎛𓏏𓏊𓏥𓆤𓏏𓀗𓏊𓏥𓆑𓏏𓏏𓄦𓇳𓏤𓎟𓏏𓂋𓇛𓅓𓏛𓆑<br>
𓇋𓂋𓉺𓏤𓈖𓂉𓏤𓆑𓁶𓏤𓊪𓅱𓁷𓂋𓏭𓇯𓈖𓆑𓈖𓂧𓂉𓏤𓆑𓄤𓆑𓂋𓇋𓇋𓏏𓏛𓂋𓐞𓏤𓆑𓁷𓂋𓏤𓁷𓂋𓅱𓂉𓏤𓆑𓅓𓄚𓈖𓏌𓅱𓂉𓏤𓆑𓅓𓁷𓂋𓏭𓄣𓄟𓋴𓂧𓏏𓂉𓂉𓆑𓏭<br>
𓇋𓂋𓄟𓋴𓂧𓏏𓂉𓂉𓆑𓏭𓇥𓂋𓅱𓄹𓄹𓈖𓂉𓏤𓆑𓂝𓂋𓈐𓈖𓏠𓈖𓂧𓏏𓂑𓄹𓆑𓄤𓆑𓂋𓇋𓇋𓏏𓏛𓂋𓄖𓅱𓏭𓂉𓏤𓆑𓃹𓈖𓐍𓍼𓆑𓐍𓍼[⯑]𓁷𓂋𓅱𓂉𓏤𓆑<br>
𓄃𓅱𓏛𓏥𓐎𓏤𓅓𓈙𓍘𓇋𓇋𓏏𓉗𓈖𓏏𓂉𓏤𓆑<br>
𓇋𓂋𓂡𓎡𓊃𓀀𓏤𓈖𓐎𓏤𓅓𓈙𓍘𓇋𓇋𓏏𓉗𓈖𓏏𓂉𓏤𓆑𓅠𓅓𓅓𓎡𓂉𓏤𓆑𓆞𓄿𓃀𓂝<br>
𓊪𓂧𓋴𓂾𓁷𓂋𓏤𓆑<br>
𓇋𓅱𓆄𓅱𓇋𓇋𓏏𓐍𓃀𓐏𓈖𓏏𓏭𓁷𓂋𓏤𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓐎𓏤𓅓𓈙𓏏𓍘𓇋𓇋𓏏𓉗𓈖𓏏𓂉𓏤𓆑𓍋𓅓𓂋𓅪𓁹𓇋𓇋𓀀<br>
𓋴𓐍𓂋𓀒𓈖𓎡𓇓𓅱𓂧𓅓𓊨𓏏𓉐𓆑<br>
𓋴𓎝𓎡𓂝𓈖𓆑𓏶𓅓𓅱𓏥𓂉𓂉𓆑𓏭𓅓𓊃𓈙𓅱𓏭𓍼𓍼𓈖𓋳𓏥𓂋𓉐𓂋𓂋𓂻𓂝𓈖𓂝𓂋𓏏𓆙𓎟𓏏𓈖𓏏𓊃𓈖𓆑𓂐𓏥𓈖𓏏𓏏𓋭𓊃𓍢𓂝𓍘𓇋𓅓𓄚𓈖𓏌𓅱𓂉𓂉𓆑𓏭<br>
𓇋𓂋𓅓𓆱𓐍𓏏𓂻𓅱𓂧𓏴𓐍𓂋𓎡𓌫𓌫𓅱𓏭𓈖𓋳𓏥𓃛𓅱𓎛𓈗𓅓𓌸𓂋𓎛𓏏𓏊𓏥<br>
𓂋𓂝𓅓𓂉𓂉𓆑𓏭<br>
𓅱𓂧𓏴𓐍𓂋𓎡𓈖𓆑𓃀𓍑𓄿𓅱𓏭𓊌𓊌𓈖𓋳𓏥<br>
𓐎𓏏𓂡𓁷𓂋𓋴<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻𓅓𓌸𓂋𓎛𓏏𓏊𓏥𓆤𓏏𓀗𓏊𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓇋𓂋𓐎𓏤𓅓𓈙𓏏𓍘𓇋𓇋𓏏𓉗𓈖𓏏𓂉𓏤𓆑𓁷𓂋𓏭𓄣𓊪𓅱𓈖𓂉𓏤𓆑𓄤𓆑𓂋𓇋𓇋𓏏𓏛𓂋𓄖𓅱𓏭𓂝𓂋𓈐𓈖𓏶𓅓𓏏𓇋𓆛𓈖𓎛𓂃𓂃𓆑𓏭<br>
𓇋𓂋𓆑𓈖𓂧𓂉𓏤𓆑𓆞𓄿𓃀𓂝𓊪𓂧𓋴𓂾𓁷𓏤𓆑𓆓𓈖𓃀𓂝𓂉𓏤𓆑𓊪𓅱𓈙𓆑𓅱𓐎𓂋𓇥𓂋𓆑𓅨𓂋𓏠𓈖𓂧𓏏𓂑𓄹𓄹𓆑𓏭𓅓𓏇𓏏𓏏𓏛<br>
𓐍𓂋𓁷𓏤𓆑𓊪𓂧𓋴𓂾𓌨𓂋𓋴<br>
𓂜𓈖𓇓𓅱𓅓𓐪𓂧𓏌𓏛𓆑𓂸𓏏𓏭𓅓𓂝𓈖𓏏𓏏𓈎𓂋𓏏𓈒𓏥𓎟𓏏𓌥𓃀𓏛𓅓𓈙𓆑𓅱𓏏𓐎𓏥<br>
𓐍𓂋𓌳𓁹𓄿𓏏𓅱𓁷𓂋𓏤𓆑𓊪𓂧𓋴𓂾𓌨𓂋𓋴<br>
𓇋𓂋𓂝𓈖𓂝𓂋𓏏𓆙𓎟𓏏𓈖𓏏𓊃𓈖𓆑𓂐𓏥𓈖𓏏𓏏𓋭𓊃𓍢𓂡𓍘𓇋𓅓𓄚𓈖𓏌𓅱𓂉𓂉𓆑𓏭𓈎𓆑𓈖𓊮𓊃𓈖𓆑𓂐𓏥𓊪𓅱𓅓𓄚𓈖𓏌𓅱𓂉𓂉𓆑𓏭<br>
𓏏𓅱𓏏𓀾𓏛𓈖𓂝𓈖𓂝𓂋𓏏𓆙𓃹𓈖𓈖𓏏𓅓𓅓𓂝𓈗<br>
𓄃𓅱𓏛𓏥𓋴𓂧𓏴𓅓𓂉𓏤𓆑<br>
𓇋𓂋𓂡𓎡𓊃𓀀𓏤𓈖𓋴𓂧𓏴𓅓𓂉𓏤𓆑𓅱𓂧𓏴𓐍𓂋𓎡𓂝𓏤𓎡𓁷𓏤𓂉𓏤𓆑𓅓𓉔𓄿𓅱𓋴𓂧𓈄𓏴𓊪𓆑<br>
𓈖𓐍𓃀𓐍𓃀𓏴𓆑𓌨𓂋𓂭𓂭𓂭𓎡<br>
𓇋𓋴𓎡𓇓𓅱𓈞𓅓𓂝𓆑𓊃𓈖𓆑𓂐𓏥𓅓𓂉𓏏𓏤𓆑𓅓𓄔𓏤𓆑𓅓𓂋𓏤𓆑𓌨𓂋𓋴𓂧𓈄𓏴𓊪𓆑<br>
𓇋𓅱𓌟𓈖𓅪𓃹𓈖𓉿𓂝𓆑𓂋𓏤𓆑𓌨𓂋𓋴<br>
𓇋𓅱𓆑𓂧𓎼𓅓𓇋𓇋𓀉<br>
𓆓𓂧𓇋𓈖𓎡𓂋𓆑𓌨𓂋𓋴𓂧𓈄𓏴𓅓𓂉𓏤𓆑𓍋𓅓𓂋𓅪𓂜𓁹𓅱𓈖𓏭<br>
𓄃𓅱𓏛𓏥𓇶𓏌𓅱𓂐𓅓𓂉𓏏𓏤𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓂐𓅓𓂉𓏏𓏤𓆑𓇋𓋴𓂧𓃀�𓂐𓅠𓅓𓅓𓎡𓋴𓊪𓏏𓏭𓂏𓇶𓏌𓅱𓄹𓊪𓆑𓋴𓐟𓄿𓏏𓂐𓂋𓋴𓈖𓏭<br>
𓈖𓇥𓂋𓐍𓂋𓎡𓈖𓆑𓇶𓏌𓅱𓂐𓊪𓆑𓅓𓇋𓂧𓂋𓄔<br>
𓆓𓂧𓇋𓈖𓎡𓂋𓆑𓌨𓂋𓇶𓏌𓅱𓂐𓅓𓂉𓏏𓏤𓆑𓇋𓋴𓂧𓃀�𓂐𓍋𓅓𓂋𓅪𓁹𓇋𓇋𓀀<br>
𓁹𓐍𓂋𓎡𓈖𓆑𓋴𓅱𓈙𓍢𓍢𓅱𓏭𓈖𓋳𓏥<br>
𓋴𓎝𓎡𓂝𓐍𓂋𓎡𓂝𓈖𓂝𓂋𓏏𓆙𓎟𓏏𓈖𓏏𓊃𓈖𓆑𓂐𓏥𓃹𓈖𓈖𓏏𓋭𓊃𓍢𓂡𓍘𓇋𓅓𓄚𓈖𓏌𓂉𓏏𓏤𓆑<br>
𓐎𓏏𓂡𓐍𓂋𓎡𓇓𓅱𓁷𓏤𓇋𓅱𓆑𓄹𓏥𓇅𓆓𓏛𓇳𓏤𓁶𓊪𓏭<br>
𓇋𓂋𓃹𓈖𓐍𓍼𓇋𓂧𓂋𓄔𓏥𓆑𓊏𓊪𓂝𓈖𓎡𓈖𓆑𓇋𓅱𓆑𓄹𓏥𓇅𓆓𓏛𓐎𓏏𓂡𓐍𓂋𓎡𓇓𓅱𓁷𓏤𓌸𓂋𓎛𓏏𓏊𓏥𓆤𓏏𓀗𓏊𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓇋𓂋𓇶𓏌𓅱𓂐𓅓𓂉𓏏𓏤𓆑𓇋𓋴𓂧𓃀�𓂐𓎼𓈖𓈖𓀉𓊃𓊪𓏏𓏭𓂏𓇶𓏌𓅱𓂐𓆑𓊪𓅱𓍏𓃀𓅡𓄿𓏛𓈖𓄚𓈖𓏌𓅱𓂉𓏤𓆑𓏇𓇋𓆓𓂧𓋴𓂧𓃀�𓂐𓂋𓐍𓏏𓏛𓏥𓎼𓈖𓈖𓀉<br>
𓄃𓅱𓏛𓏥𓂾𓋪𓅓𓏠𓈖𓂧𓏏𓂑𓄹𓆑<br>
𓇋𓂋𓂡𓎡𓊃𓀀𓏤𓈖𓏏𓉔𓅓𓂾𓅓𓏠𓈖𓂧𓏏𓂑𓄹𓆑𓅠𓅓𓅓𓎡𓏏𓐍𓃀𓂐𓇋𓆄𓇋𓇋𓆎𓅓𓏛𓈙𓌳𓄿𓇋𓇋𓁷𓏤𓏠𓈖𓂧𓏏𓂑𓄹𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓏏𓉔𓅓𓂾𓅓𓏠𓈖𓂧𓏏𓂑𓄹𓆑𓍋𓅓𓂋𓅪𓁹𓇋𓇋𓀀<br>
𓐎𓏏𓂡𓐍𓂋𓎡𓇓𓅱𓁷𓏤𓇋𓏇𓂋𓅱𓊌𓏥<br>
𓂡𓎡𓇓𓅱𓅓𓆱𓐍𓏏𓂻[⯑]𓌸𓂋𓎛𓏏𓏊𓏥𓆤𓏏𓀗𓏊𓏥𓇳𓏤𓎟𓂋𓇛𓅓𓏛𓆑<br>
𓄃𓅱𓏛𓏥𓊪𓈙𓈖𓏴𓅓𓏠𓈖𓂧𓏏𓂑𓄹𓆑<br>
𓇋𓂋𓂡𓎡𓊃𓀀𓏤𓈖𓊪𓈙𓈖𓏴𓅓𓏠𓈖𓂧𓏏𓄹𓆑𓅠𓅓𓅓𓎡𓏏𓐍𓃀𓂐𓇋𓅱𓆄𓅱𓇋𓇋𓏏𓅓𓋴𓏞𓏛𓁷𓏤𓐟𓏤𓈖𓊪𓈙𓈖𓏴𓊪𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓊪𓈙𓈖𓏴𓅓𓏠𓈖𓂧𓏏𓄹𓆑𓍋𓅓𓂋𓅪𓁹𓇋𓇋[⯑]<br>
𓐎𓏏𓂝𓐍𓂋𓎡𓇓𓅱𓁷𓏤𓇋𓅱𓆑𓄹𓏥𓇅𓆓𓏛𓇳𓏤𓁶𓊪𓏭<br>
𓋴𓂋𓅱𓐍𓏛𓆑[⯑]𓈞𓊃𓏏𓀉𓂋𓋴𓏏𓍬𓏏𓐍𓃀𓂐𓆑<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻[⯑]𓎯𓏏𓏤𓆤𓏏𓀗𓏌𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓄃𓅱𓏛𓏥𓋴𓂧𓈄𓏴𓅓𓏠𓈖𓂧𓏏𓄹𓆑<br>
𓇋𓂋𓂡𓎡𓊃𓀀𓏤𓈖𓋴𓂧𓈄𓅓𓏠𓈖𓂧𓏏𓂑𓄹𓆑𓂋𓂝𓐍𓂋𓎡𓂝𓏤𓎡𓁷𓏤𓏠𓈖𓂧𓏏𓄹𓆑𓅓𓉔𓄿𓅱𓋴𓂧𓈄𓏴𓊪𓆑<br>
𓈖𓐍𓃀𓐍𓃀𓏴𓆑𓌨𓂋𓂭𓂭𓂭𓎡<br>
𓇋𓋴𓎡𓇓𓅱𓂞𓆑𓊃𓈖𓆑𓂐𓏥𓅓𓂉𓏏𓏤𓆑𓅓𓄔𓏤𓆑𓅓𓐞𓏤𓆑𓌨𓂋𓏭𓋴𓈎𓈖𓂡𓊪𓆑<br>
𓇋𓋴𓎡𓇓𓅱𓈞𓅓𓂝𓆑𓊃𓈖𓆑𓂐𓏥𓅓𓂋𓏤𓆑<br>
𓇋𓅱𓌟𓈖𓅪𓃹𓈖𓉿𓂝𓂋𓏤𓆑𓌨𓂋𓋴<br>
𓆓𓂧𓇋𓈖𓎡𓂋𓆑𓌨𓂋𓏭𓋴𓂧𓈄𓏴𓅓𓏠𓈖𓂧𓏏𓄹𓆑𓂞𓆑𓊃𓈖𓆑𓂐𓏥𓅓𓂉𓏏𓏤𓆑𓅓𓄔𓏤𓆑𓅓𓂋𓏤𓆑𓂧𓎼𓅓𓇋𓇋𓀉𓍋𓅓𓂋𓅪𓂜𓁹𓅱𓈖𓏭<br>
𓐎𓏏𓂡𓐍𓂋𓎡[⯑]𓁷𓏤𓇋𓅱𓆑𓄹𓏥𓇅𓆓𓏛𓉔���𓏤𓁶𓊪𓏭<br>
𓊃𓂋𓇋𓇋𓆑[⯑]𓈞𓊃𓏏𓀉𓂋𓋴𓏏𓍬𓏏𓐍𓃀𓂐𓆑<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻[⯑]𓌸𓂋𓎛𓏏𓏊𓅯𓏏𓀗𓏊𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓄃𓅱𓏛𓏥𓇶𓏌𓅱𓂐𓅓𓎼𓌳𓄹𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓂐𓅓𓎼𓌳𓄿𓄹𓆑𓂜𓃹𓈖𓏏𓎡𓆑𓏏𓌪𓆑𓇋𓊃𓏏𓇶𓏌𓅱𓂐𓊪𓆑𓂝𓂋𓈐𓈖𓌟𓏤𓆓𓂝𓂋𓌙𓂻𓐍𓂋𓎡𓅱𓃀𓈖𓏌𓅱𓂐𓆑<br>
𓅠𓅓𓅓𓎡𓎼𓌳𓄹𓆑𓅱𓍑𓄿𓏛𓂜𓃹𓈖𓏏𓊪𓈙𓈖𓏴𓏏𓉔𓅓𓂾𓋴𓂧𓈄𓏴𓇋𓅓𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓅱𓂐𓅓𓎼𓌳𓄹𓆑𓍋𓅓𓂋𓅪𓁹𓇋𓇋𓀀<br>
𓐎𓏏𓂡𓐍𓂋𓎡𓇓𓅱𓁷𓏤𓇋𓅱𓆑𓄹𓏥𓇅𓆓𓏛𓇳𓏤𓁶𓊪𓐍<br>
𓋴𓂋𓅱𓐍𓏛𓎡[⯑]𓅓𓆱𓐍𓏏𓂻[⯑]𓎯𓏏𓏥𓆤𓏏𓀗𓏊𓏥𓇳𓏤𓎟𓂋𓇛𓅓𓏛𓆑<br>
𓇋𓂋𓇶𓏌𓅱𓂐𓂜𓎡𓆑𓌪𓆑𓂜𓃹𓈖𓏏𓎡𓆑𓏏𓌪𓆑𓇋𓋴𓏏𓇓𓅱𓂝𓂋𓈐𓈖𓌟𓏤𓇶𓏌𓅱𓂐𓊪𓅱𓈖𓆓𓋴𓅪𓄭𓂋𓂻𓂋𓌟𓏤𓂜𓆣𓂋𓎡𓆑𓏏𓌪𓇋𓅓𓆑<br>
𓆓𓂧𓆑𓂋𓎛𓆰𓈖𓋴𓅪𓂜𓃹𓈖𓏏𓋴𓊪𓏏𓂏𓆑𓏭𓇶𓏌𓅱𓄹𓆑<br>
𓇋𓂋𓎼𓌳𓄹𓆑𓏶𓅓𓏭𓏏𓅱𓈖𓏭𓋴𓂝𓈖𓈄𓂧𓅪𓊪𓅱𓈖𓁹𓏏𓏤𓆑𓂋𓎼𓈖𓇋𓇋𓏏𓄹𓈖𓏏𓄔𓏤𓆑𓂋𓄖𓅱𓏭𓅱𓎼𓇋𓇋𓄒𓏏𓆑<br>
𓄃𓅱𓏛𓏥𓏏𓉔𓅓𓂾𓅓𓎼𓌳𓄹𓆑<br>
𓇋𓂋𓂡𓎡𓊃𓀀𓏤[⯑]𓏏𓉔𓅓𓂾[⯑]𓎼𓌳𓄹𓆑𓇶𓏌𓅱𓄹𓁷𓂋𓏤𓆑𓌳𓁹𓄿𓄿𓐍𓂋𓎡𓅱𓃀𓈖𓏌𓅱𓂐𓆑<br>
𓆓𓂧𓎡𓈖𓆑𓂧𓎼𓄿𓁹𓈖𓈎𓂝𓎛𓂢𓂢𓎡<br>
𓇋𓅱𓌟𓈖𓅪𓁹𓏏𓏤𓁹𓂋𓆑<br>
𓈙𓂋𓅪𓄲𓂋𓂻𓈖𓆑𓅘𓎛𓃀𓏏𓄹𓆑<br>
𓇋𓅱𓁹𓏏𓏤𓆑𓍱𓊃𓅓𓍘𓇋𓇋𓅓𓐞𓏤𓆑𓌨𓂋𓏭𓋴𓈎𓈖𓂡𓊪𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓏏𓉔𓅓𓂾𓅓𓎼𓌳𓄹𓆑[⯑]𓆑𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑𓍋𓅓𓂋𓅪𓁹𓇋𓇋𓀀<br>
𓅱𓂧𓏴𓐍𓂋𓎡𓇓𓅱𓁷𓏤𓌙𓏤𓏥𓆑𓂋𓏴𓏏𓂻𓄿𓏏𓀗𓇳𓏤𓇋𓉔𓅪𓆑<br>
𓋴𓂋𓅱𓐍𓏛𓎡[⯑]𓅓𓎯𓏏𓏥𓆤𓏏𓀗𓏊𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓇋𓂋𓂂𓂂𓆑𓍱𓊃𓅓𓍘𓇋𓂧𓈙𓂋𓀗𓇋𓁹𓏏𓅂𓈒𓏥𓁹𓁹𓆑𓏭𓊪𓅱𓏇𓇋𓇋𓁹𓅂𓈒𓏥𓆷𓄿𓋴𓆰𓏥<br>
𓇋𓅱𓆓𓂧𓈖𓅷𓄿𓅱𓏛𓈖𓇋𓂋𓏛𓈖𓅱𓏏𓐎𓂝𓀀𓂋𓆑<br>
𓃹𓈖𓈖𓁹𓁹𓆑𓏭𓂧𓈙𓂋𓀗𓂐𓍑𓄿𓅱𓐎𓏇𓇋𓁹𓏏𓏤𓁷𓏤𓄖𓅱𓏭𓄿𓉔𓂧𓀁𓋴<br>
𓄃𓅱𓏛𓏥𓇶𓏌𓅱𓄚𓅓𓎼𓌳𓄹𓆑𓂝𓂋𓈐𓈖𓌟𓏤𓂾𓎼𓌳𓄹𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓂐𓅓𓎼𓌳𓄹𓆑𓂝𓂋𓈐𓈖𓌟𓏤𓏏𓉔𓅓𓂾𓎼𓌳𓄹𓆑𓇋𓅱𓁹𓁹𓆑𓏭𓍱𓊃𓅓𓍘𓇋𓇋<br>
𓂞𓆑𓊃𓈖𓆑𓂐𓏥𓅓𓂉𓂉𓆑𓏭<br>
𓈙𓂋𓅪𓉔𓄿𓄿𓂻<br>
𓇋𓂋𓂞𓎡𓂭𓂭𓂭𓎡𓁷𓏤𓂋𓏤𓈖𓇶𓏌𓅱𓂐𓊪𓆑𓇋𓀁𓈖𓂋𓀗𓇋𓇋𓂋𓆑𓅨𓂋𓏏<br>
𓇋𓂋𓐩𓏌𓀁𓎡𓏠𓈖𓏏𓅪𓆑𓅓𓂝𓆑𓂜𓌃𓂧𓅱𓀁𓈖𓆑𓈖𓎡<br>
𓂋𓅓𓏏𓁿𓉻𓏏𓏛𓉔𓄿𓏏𓂻𓅓𓁹𓁹𓆑𓏭<br>
𓎁𓏏𓂡𓐍𓂋𓆑𓂝𓏤𓆑𓂋𓁷𓂋𓏤𓆑𓆈𓄿𓋴𓇋𓈖𓐎𓆑𓁹𓁹𓆑𓏭𓅓𓐟𓏤𓈖𓂧𓏏𓏤𓆑𓏇𓇋𓁹𓂋𓏏𓀔𓀀𓂜𓂋𓐍𓏛𓆑𓁹𓂋𓏏𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓅱𓂐𓅓𓎼𓌳𓄹𓆑𓂝𓂋𓈐𓈖𓌟𓏤𓏏𓉔𓅓𓂾𓋪𓎼𓌳𓄹𓆑𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑𓂧𓎼𓅓𓇋𓇋𓍋𓅓𓂋𓅪𓈖𓁹𓅱𓈖𓏭<br>
𓇋𓂋𓇥𓂋𓅠𓅓𓅓𓎡𓊃𓀀𓏤𓊪𓆑𓂧𓎼𓅓𓇋𓇋𓁺𓊃𓂋𓇋𓇋𓆑𓊪𓅱𓈞𓊃𓏏𓀉<br>
𓋴𓎼𓈖𓈖𓀉𓁶𓏤𓆑𓅓𓎯𓏏𓏥<br>
𓅱𓂧𓎛�𓅓𓂝𓉔𓅱𓏭𓏊𓏥𓂋𓄔𓄔𓆑<br>
𓄃𓅱𓏛𓏥𓊪𓈙𓈖𓏴𓅓𓎼𓌳𓄹𓆑<br>
𓇋𓂋𓂡𓎡𓊃𓀀𓏤𓈖𓊪𓈙𓈖𓏴𓅓𓎼𓌳𓄹𓆑𓅠𓅓𓅓𓎡𓏏𓐍𓃀𓐏𓇋𓆄𓅱𓇋𓇋𓁷𓏤𓐟𓏤𓈖𓊪𓈙𓈖𓏴𓊪𓆑<br>
𓇋𓋴𓎡𓇓𓅱𓂞𓆑𓊃𓈖𓆑𓂐𓏥𓅓𓂉𓏏𓏤𓆑𓅓𓄔𓏤𓆑𓌡𓂝𓏏𓏤𓌨𓂋𓊪𓈙𓈖𓏴𓊪𓆑<br>
𓇋𓅱𓌟𓈖𓅪𓄔𓅓𓆑𓌃𓂧𓏏𓀁𓌨𓂋𓋴<br>
𓆓𓂧𓇋𓈖𓎡𓂋𓆑𓌨𓂋𓏭𓊪𓈙𓈖𓏴𓅓𓎼𓌳𓄹𓆑𓂞𓆑𓊃𓈖𓆑𓂐𓏥𓅓𓂉𓏏𓏤𓆑𓅓𓄔𓏤𓆑𓌨𓂋𓋴𓈎𓂋𓂡𓊪𓆑𓍋𓅓𓂋𓅪𓂚𓄿𓂝𓀀𓎛𓈖𓂝<br>
𓅱𓂧𓏴𓐍𓂋𓎡𓇓𓅱𓁷𓏤𓌙𓏤𓏥𓆑𓂋𓂋𓐍𓏛𓎡𓄭𓂋𓂻𓆑𓂋𓐍𓏏𓏛𓏥<br>
𓄃𓅱𓏛𓏥𓋴𓂧𓈄𓅓𓎼𓌳𓄹𓆑<br>
𓇋𓂋𓂡𓎡𓊃𓀀𓏤𓈖𓋴𓂧𓈄𓅓𓎼𓌳𓄹𓆑𓅱𓂧𓏴𓐍𓂋𓎡𓂭𓏤𓎡𓁷𓏤𓇋𓆛𓈖𓂝𓏏𓄹𓆑𓂭𓏤𓎡𓁷𓏤𓄖𓅱𓏭𓄿𓅓𓂝𓏏𓂝𓆑<br>
𓉔𓄿𓄿𓂻𓐍𓂋𓊃𓈖𓆑𓂐𓏥𓅓𓂉𓂉𓆑𓏭𓅓𓏶𓅓𓅱𓄔𓄔𓆑𓏭𓌨𓂋𓋴𓂧𓈄𓏴𓊪𓆑<br>
𓋴𓎝𓎡𓂝𓈖𓆑𓅓𓌫𓈖𓋳𓂋𓌳𓁹𓄿𓄿𓎡𓅱𓈙𓏏𓏥𓆑𓅓𓄚𓈖𓏌𓅱𓄔𓄔𓆑𓏭<br>
𓇋𓂋𓈖𓇋𓋴𓀁𓈖𓎡𓈖𓆑𓇋𓅱𓆑𓂧𓎼𓅓𓇋𓇋𓁺𓂜𓌃𓂧𓅱𓀁𓈖𓆑<br>
𓆓𓂧𓇋𓈖𓎡𓂋𓆑𓌨𓂋𓋴𓂧𓈄𓅓𓎼𓌳𓄹𓆑𓂞𓆑𓊃𓈖𓆑𓂐𓏥𓅓𓂉𓂉𓆑𓏭𓅓𓄔𓄔𓆑𓏭𓂧𓎼𓅓𓇋𓇋𓁹𓏠𓈖𓅪𓆑𓍞𓅱𓅓𓅘𓎛𓃀𓏏𓄹𓆑𓍋𓅓𓂋𓅪𓂜𓁹𓅱𓈖𓏭<br>
𓇋𓂋𓄖𓅱𓏭𓄿𓅓𓂝𓏏𓂡𓆑𓄖𓅱𓏭𓅱𓂝𓂋𓏏𓄒𓆑𓊪𓅱<br>
𓄿𓅓𓂝𓏏𓂝𓄖𓋴𓏭𓅓𓎼𓌳𓄹𓆑𓏇𓇋𓎔𓂝𓂝𓈖𓏏𓂷𓄿𓅓𓂝𓅭𓂽𓅓𓐍𓏏𓏛𓏥<br>
𓇋𓂋𓌳𓁹𓄿𓄿𓎡𓅱𓈙𓏏𓏥𓆑𓅓𓄚𓈖𓏌𓅱𓄔𓄔𓆑𓃹𓈖𓈖𓈖𓎡𓏏𓅱𓅪𓏥𓊪𓅱𓈖𓅱𓈙𓏏𓏥𓈖𓏏𓌟𓏤𓁷𓏤𓇍𓇋𓏏𓂻𓂋𓂧𓏇𓇋𓂝𓂋𓌫𓏤𓂞𓂞𓅱𓉔𓄿𓂻𓆑𓂋𓋴𓎝𓎡𓂝𓅓𓄚𓈖𓏌𓅱𓄔𓄔𓆑<br>
𓇋𓂋𓇋𓅱𓆑𓂧𓎼𓅓𓇋𓇋𓁺𓃹𓈖𓈖𓆑𓊪𓅱𓎼𓂋𓀁𓅓𓎼𓅓𓅱𓀉𓂜𓈖𓌃𓂧𓏏𓀁𓏇𓇋𓌨𓂋𓏭𓂧𓎼𓇋𓇋𓈖𓅧𓈎𓏏𓂻𓆑𓅓𓂋𓅱𓏏𓏭𓇯<br>
𓄃𓅱𓏛𓏥𓅱𓃀𓈖𓏌𓅱𓂐𓅓𓄔𓏤𓆑<br>
𓇋𓂋𓂡𓎡𓊃𓀀𓏤𓈖𓅱𓇶𓏌𓅱𓂐𓅓𓄔𓏤𓆑𓇋𓋴𓊪𓌪𓂋𓂋𓏤𓎛𓂝𓄹𓏥𓆑𓇋𓋴𓏏𓐍𓏏𓏛𓏥𓅓𓌨𓂋𓏭𓈖𓄔𓏤𓆑𓏠𓈖𓏛𓅓𓎛𓂝𓄹𓏥𓈖𓇥𓂋𓂡𓐍𓂋𓎡𓈖𓆑𓅓𓇋𓂧𓂋𓎩𓇉𓄿𓁶𓄚𓈖𓏏𓏭𓈖𓄔𓏤𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓅱𓂐𓅓𓄔𓏤𓆑𓇋𓋴𓊪𓌪𓂋𓂋𓏤𓎛𓂝𓄹𓏥𓆑𓍋𓅓𓂋𓅪𓁹𓇋𓇋𓀀<br>
𓇋𓂋𓅠𓅓𓎡𓇶𓏌𓅱𓂐𓊪𓆑𓃹𓈖𓐍𓍼𓇋𓂧𓂋𓎩𓏥𓆑𓏠𓈖𓏛𓅓𓋴𓊪𓏏𓏭𓂏𓅱𓃀𓈖𓏌𓅱𓂐𓆑𓁹𓐍𓂋𓎡𓈖𓆑𓃀𓍑𓄿𓅱𓊌𓏥𓈖𓋳𓏥<br>
𓌥𓃀𓏛𓇉𓄿𓁶𓈖𓄔𓏤𓆑𓇋𓅓<br>
𓂣𓏛𓎡𓋴𓅱𓅓𓆱𓐍𓏏𓂻[⯑]𓎯𓏏𓏥𓆤𓏏𓀗𓏌𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
𓄃𓅱𓏛𓏥𓐎𓅓𓂝𓂋𓏏𓄒𓆑<br>
𓇋𓂋𓂡𓎡𓊃𓀀𓏤𓈖𓐎𓏤𓅓𓂝𓂋𓏏𓄒𓆑𓅱𓂧𓏴𓐍𓂋𓎡𓂝𓏤𓎡𓁷𓂋𓏤𓆑<br>
𓅠𓅓𓅓𓎡𓐎𓏤𓊪𓆑𓈖𓐍𓃀𓐍𓃀𓏴[⯑]𓌨𓂋𓂭𓂭𓂭𓎡<br>
𓆓𓂧𓇋𓈖𓎡𓂋𓆑𓌨𓂋𓏭𓐎𓏤𓅓𓂝𓂋𓏏𓄒𓆑𓋴𓂧𓏴𓇶𓏌𓅱𓂐𓁷𓂋𓏤𓆑𓌀𓃀𓂐𓍋𓃀𓈖𓆑𓊃𓊪𓈒𓂐𓈙𓅓𓅓𓊮𓆑𓌨𓂋𓋴𓍋𓅓𓂋𓅪𓂜𓁹𓅱𓈖𓏭<br>
𓄃𓅱𓏛𓏥𓃹𓈖𓐍𓍼𓅓𓄒𓏏𓏤𓆑<br>
𓇋𓂋𓂡𓎡𓊃𓀀𓏤[⯑]𓃹𓈖𓐍𓍼𓅓𓂝𓂋𓏏𓄒𓆑𓅠𓅓𓅓𓎡𓂋𓏤𓆑𓃹𓈖𓉿𓂝<br>
𓂜𓐍𓏏𓅓𓋨𓈖𓈖𓆑𓂋𓏤𓆑<br>
𓂋𓂝𓐍𓂋𓎡𓂭𓏤𓎡𓁷𓏤𓄖𓅱𓏭𓄿𓅓𓂝𓅱𓏏𓏭𓈖𓏏𓏭𓂝𓂋𓏏𓄒𓄒𓅓𓄚𓈖𓏌𓅱𓂋𓏤𓆑<br>
𓂝𓈖𓏏𓂷𓂷𓎡𓌨𓂋𓇋𓆛𓈖𓂝𓏏𓄹𓆑<br>
𓋴𓐍𓂋𓀒𓇋𓈖𓎡𓋴𓈖𓏥𓂧𓅓𓊨𓏏𓉐𓋴𓈖𓏥<br>
𓆓𓂧𓇋𓈖𓎡𓂋𓆑𓌨𓂋𓏭𓃹𓈖𓐍𓍼𓅓𓂝𓂋𓏏𓄒𓄒𓆑𓍋𓅓𓂋𓅪𓁹𓇋𓇋𓀀<br>
𓐎𓏏𓂡𓐍𓂋𓎡𓇓𓅱𓁷𓏤𓇋𓏇𓂋𓅱𓊌𓏥𓆤𓏏𓀗𓏌𓏥𓇳𓏤𓎟𓂋𓇛𓅓𓏛𓆑<br>
𓄃𓅱𓏛𓏥𓅱𓃀𓈖𓏌𓅱𓂐𓅓𓋴𓊪𓏏𓂎𓆑<br>
𓇋𓂋𓂡𓎡𓊃𓀀𓏤𓈖𓇶𓏌𓅱𓂐𓅓𓋴𓊪𓏏𓂎𓆑𓇋𓋴𓂧𓃀�𓏴𓈖𓄚𓈖𓏌𓅱𓂋𓏤𓆑𓐍𓆼𓄿𓂡𓐍𓂋𓎡𓇶𓏌𓅱𓂐𓆑𓂋𓏠𓈖𓏛𓅓𓉺𓏤𓈖𓂉𓏤𓆑<br>
𓈖𓇥𓂋𓂡𓐍𓂋𓎡𓇶𓏌𓅱𓂐𓊪𓆑[⯑]𓇋𓂧𓂋𓎩<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓄹𓅓𓋴𓊪𓏏𓂎𓆑𓇋𓋴𓂧𓃀�𓏴𓈖𓄚𓈖𓏌𓅱𓂋𓏤𓆑𓍋𓅓𓂋𓅪𓁹𓇋𓇋𓀀<br>
𓇋𓂋𓅓𓆱𓐍𓏏𓂻𓇋𓂧𓄔𓎡𓇓𓅱𓐎𓏏𓂝𓐍𓂋𓎡𓇓𓅱𓁷𓏤𓇋𓅱𓆑𓄹𓏥𓇅𓆓𓏛𓇳𓏤𓁶𓊪𓏭<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻[⯑]𓎯𓏏𓏥𓆤𓏏𓀗𓏌𓏥𓇳𓏤𓎟𓂋𓇛𓅓𓏛𓆑<br>
𓇋𓂋𓇶𓏌𓅱𓂐𓅓𓋴𓊪𓏏𓂏𓆑𓇋𓋴𓂧𓃀�𓏴𓈖𓄚𓈖𓏌𓅱𓂋𓏤𓆑𓎼𓈖𓈖𓀉𓋴𓊪𓏏𓂏𓇶𓏌𓅱𓄹𓆑𓊪𓅱𓍏𓃀𓅡𓄿𓏛𓈖𓄚𓈖𓏌𓅱𓂋𓏤𓆑<br>
𓆓𓂧𓆑𓇋𓋴𓂧𓃀�𓏴𓂋𓐍𓏏𓏛𓏥𓎼𓈖𓀉<br>
𓄃𓅱𓏛𓏥𓇶𓏌𓅱𓂐𓈖𓎡𓆑𓏏𓌪𓅓𓇋𓆛𓈖𓂝𓏏𓄹𓆑<br>
𓇋𓂋𓂡𓎡𓊃𓀀𓏤𓈖𓇶𓄹𓈖𓎡𓆑𓏏𓌪𓅓𓇋𓆛𓈖𓂝𓏏𓄹𓆑𓂝𓂋𓈐𓈖𓌟𓏤𓆓𓂝𓂋𓌙𓂻𓐍𓂋𓎡𓇶𓄹𓆑<br>
𓇋𓂋𓅠𓅓𓎡𓌟𓏤𓆑𓅱𓍑𓄿𓏛𓂜𓃹𓈖𓏏𓊪𓈙𓈖𓏴𓏏𓉔𓅓𓂾𓇋𓅓𓆑<br>
𓆓𓂧𓇋𓈖𓎡𓂋𓆑𓌨𓂋𓏭𓇶𓏌𓅱𓂐𓈖𓎡𓆑𓏏𓌪𓅓𓇋𓆛𓈖𓂝𓏏𓄹𓆑𓂝𓂋𓈐𓈖𓌟𓏤𓍋𓅓𓂋𓅪𓁹𓇋𓇋𓀀<br>
𓅱𓂧𓏴𓐍𓂋𓎡𓈖𓆑𓄿𓇋𓂋𓅱𓏭𓍢𓍢𓁷𓏤𓎡𓆑𓏏𓌪𓇋𓊪𓏏𓆑<br>
𓐎𓏏𓐍𓂋𓎡𓇓𓅱𓁷𓏤𓇋𓅱𓆑𓄹𓏥𓇅𓆓𓏛𓇳𓏤𓁶𓊪𓏭<br>
𓋴𓂋𓅱𓐍𓏛𓎡𓇓𓅱𓅓𓆱𓐍𓏏𓂻[⯑]𓎯𓏏𓏥𓅯𓏏𓀗𓏊𓏥𓆑𓏏𓏏𓄦𓇳𓏤𓎟𓂋𓇛𓅓𓏛𓆑<br>
