# oraec23

## Author

Lutz Popko

## Source

[AES](https://github.com/simondschweitzer/aes)

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by-sa/4.0/"><img alt="Creative Commons License" style="border-width:0" src="https://i.creativecommons.org/l/by-sa/4.0/88x31.png" /></a><br />This work is licensed under a <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>

## Text

𓄂𓂝𓅓𓋬𓂧𓏏𓍼𓏤𓈖𓏏𓁹𓁹<br>
𓁹𓂋𓏏𓏥𓂋𓂋𓂧𓏏𓌗𓏛𓈖𓏏𓐎𓏥𓅓𓋴𓈖𓆑𓂐𓏥𓅓𓁹𓏏𓏤<br>
𓋷𓄿𓀁𓈒𓏥𓇗𓂝𓈒𓏥𓏤𓆤𓏏𓏌𓏥𓏤𓋴𓇑𓇑𓈖𓈖𓈒𓏥𓏤𓅘𓎛𓂧𓄑𓈒𓏥𓏤<br>
𓋴𓂋𓅱𓐍𓐎𓏛𓈗𓋴<br>
𓊹𓌢𓏏𓂋𓈒𓏥𓏤𓂝𓈖𓅂𓈒𓏥𓏤𓏏𓈖𓍃𓅓𓈒𓏥𓏤𓐮𓏏𓏭𓈒𓏥𓏤<br>
𓋴𓂋𓅱𓐍𓐎𓏛𓂋𓂧𓏏𓌗𓐎<br>
𓋷𓄿𓈒𓏥𓇇𓅱𓈒𓏥𓏤𓏠𓈖𓈙𓏏𓈒𓏥𓏤𓇅𓅱𓈒𓏥𓏤𓆤𓏏𓏌𓏥𓏤<br>
𓇋𓂋𓅓𓆱𓐍𓏏𓂻𓁹𓇋𓈖𓎡𓈖𓆑𓌸𓂋𓎛𓏏𓏌𓏥𓏤<br>
𓄂𓏏𓏤𓐟𓏤<br>
𓏠𓈖𓎛𓈒𓏥𓏤𓎼𓋴𓆑𓈖𓈒𓏥𓏤𓏃𓈖𓏏𓏏𓂉𓅓𓊹𓌢𓏏𓂋𓈒𓏥𓏤𓐮𓏏𓏭𓈒𓏥𓏤<br>
𓆎𓅓𓏛𓈖𓐟𓏤<br>
𓆱𓏏𓏤𓂝𓍯𓄿𓈒𓏥𓏤𓊹𓌢𓏏𓂋𓈒𓏥𓏤𓌸𓂋𓎛𓏏𓏌𓏥𓅬𓏤<br>
𓄖𓅱𓏭𓐟𓏤<br>
𓐮𓏏𓏭𓈒𓏥𓏤𓄟𓋴𓂧𓅓𓏏𓈒𓏥𓏤𓌸𓂋𓎛𓏏𓏌𓏥𓏤<br>
𓐎𓂝𓁷𓂋𓋴𓂋𓇳𓏤𓏤𓏤𓏤<br>
𓇋𓅓𓂜𓎡𓂙𓈖𓈖𓃫𓂡𓅨𓂋𓏏<br>
𓎡𓏏𓁹𓂋𓏏𓏥𓂋𓏏𓐍𓈖𓂡𓅓𓁹𓏏𓏤<br>
𓇳𓏤𓁶𓊪𓏭𓈗𓏌𓏤𓅹𓈇𓏤<br>
𓏤𓏤𓏌𓇳𓏤𓆤𓏏𓏌𓏥𓏤𓄟𓋴𓂧𓅓𓏏𓈒𓏥𓏤𓂋𓇳𓏤<br>
𓇋𓂋𓊃𓈖𓆑𓂐𓏥𓋴𓆤𓏏𓏌𓏥𓏤𓄟𓋴𓂧𓅓𓏏𓈒𓏥𓏤<br>
𓐎𓂝𓁷𓂋𓋴𓂋𓇳𓏤𓏤<br>
𓇋𓂋𓎼𓂋𓏏𓉔𓄿𓂻𓈗𓇋𓅓𓋴𓆈𓏥𓁹𓇋𓈖𓎡𓈖𓊃𓊃𓊪𓅱𓊗𓏥𓂝𓂝𓆑𓋴𓐎<br>
𓇋𓄿𓅱𓈒𓏥𓏤𓇅𓅱𓈒𓏥𓏤𓊹𓌢𓏏𓂋𓈒𓏥𓏤𓁶𓊪𓏏𓉔𓂧𓈖𓆰𓏤<br>
𓊪𓊃𓊮<br>
𓄔𓏤𓈖𓍲𓂧𓏏𓆭𓆱𓏤𓄟𓋴𓂧𓅓𓏏𓈒𓏥𓏤𓇅𓅱𓈒𓏥𓏤𓍑𓄿𓂋𓏏𓈒𓏥𓏤𓈗𓏤<br>
𓐩𓏌𓂝<br>
𓂞𓅓𓄚𓈖𓏛𓊃<br>
𓎡𓏏𓈖𓏏𓂧𓂋𓂡𓇉𓄿𓍘𓏭𓇲𓅓𓁹𓏏𓏤<br>
𓂝𓈖𓅂𓈒𓏥𓏤𓎃𓏤𓅨𓂋𓈒𓏥𓏤𓍱𓊃𓇋𓇋𓏏𓈒𓏤𓍑𓄿𓂋𓏏𓈒𓏥𓏤𓎼𓄿𓇋𓇋𓏏𓆰𓎔𓏏𓀗𓏤𓇅𓅱𓈒𓏥𓏤𓂓𓄿𓇋𓇋𓏏𓐎𓏥𓈖𓏏𓎼𓎛𓋴𓄛𓏤𓏶𓅓𓏭𓈖𓈎𓄿𓂧𓇋𓇋𓏏𓄛𓏤𓌸𓂋𓏏𓏌𓏥𓎛𓆓𓏏𓇳<br>
𓂞𓁷𓏤𓈗<br>
�𓂜𓇲<br>
�<br>
𓐎𓂝𓁷𓂋𓋴𓂋𓇳𓏤𓏤𓏤𓏤<br>
𓎡𓇋𓇋𓆓𓂧<br>
𓎗𓎛𓏌𓂝𓐍𓂋𓎡𓋴𓏏𓅓𓆄𓏏𓏤𓈖𓏏𓈖𓂋𓏏𓀗𓅬<br>
𓎡𓏏<br>
𓎼𓋴𓆑𓈖𓈒𓏥𓏤𓅱𓋴𓆑𓄿𓅱𓅯𓏥𓈙𓏤𓈇𓈒𓏥𓏤𓄖𓏤𓏥𓏌𓏤𓇇𓇋𓇋𓏏𓆰𓏥𓏤<br>
𓇋𓂋𓅓𓆱𓐍𓏏𓂻𓁹𓐍𓂋𓎡𓈖𓆑𓇋𓆑𓏏𓌟𓏥𓏤𓏠𓈖𓎛𓈒𓏥𓏤<br>
𓂞𓁷𓏤𓐟𓏤𓋴<br>
𓎡𓏏𓈖𓏏𓍙𓆑𓂡𓐎𓏥𓅓𓁹𓁹<br>
𓀔𓈋𓅐𓏏𓈒𓏥𓏤𓏞𓅱𓈒𓏥𓏤<br>
𓄔𓅓𓁹𓁹𓇋𓅓<br>
𓎡𓏏𓈖𓏏𓍏𓃀𓅡𓄿𓏛𓌳𓁹𓄿𓄿𓅓𓂝𓂝𓏏𓏥𓁷𓏤𓐟𓏤𓈖𓁹𓁹<br>
𓍁𓏏𓏥𓏏𓈖𓍘𓇋𓈒𓏥𓏤𓏶𓅓𓏭𓈖𓎡𓊃𓃀𓏏𓈒𓏥𓏤𓄟𓋴𓂧𓅓𓏏𓈒𓏥𓏤𓈗𓏤<br>
𓐩𓏌𓂝𓏞𓏛<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓐟𓏤𓈖𓁹𓁹<br>
𓎡𓏏<br>
𓍑𓄿𓂋𓏏𓈒𓏥𓏤𓏶𓅓𓏭𓈖𓐣𓇋𓇋𓏏𓆇𓏤<br>
𓋁𓃀𓐍𓏴𓁷𓏤𓌸𓏏𓎛𓏏𓏌𓏥𓏤<br>
𓁹𓅓𓃛𓅱𓈙𓈙𓏒<br>
𓂋𓂝𓆄𓅱𓇳𓆑<br>
𓆞𓄿𓅱𓂡𓇋𓅓𓆑𓅓𓆱𓐍𓏏𓂻𓆄𓅱𓅱𓇳𓆑<br>
𓂞𓂋𓐟𓏤𓈖𓁹𓁹<br>
𓎡𓏏<br>
𓆣𓏤[⯑]𓄟𓋴𓂧𓅓𓏏𓈒𓏥𓏤𓍑𓄿𓂋𓏏𓈒𓏥𓏤𓐮𓏏𓏭𓈒𓏥𓏤𓐎𓏥𓆊𓈒𓏥𓏤𓎃𓏤𓏛𓏥𓅨𓂋𓈒𓏥𓏤𓎛𓋴𓏠𓈖𓍖𓈒𓏥𓂧𓈙𓂋𓀗𓈒𓏥𓏤𓆤𓏏𓏌𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓋴𓐟𓄿𓈎𓆌𓏛𓆓𓆑𓂧𓂂𓈖𓁹𓏏𓏤<br>
𓐎𓏤𓈖𓍁𓈖𓏭𓆭𓆱𓏤𓋷𓄿𓈒𓏥𓇗𓂝𓀗𓏤<br>
𓆞𓄿𓅱𓂡𓁷𓏤𓈗<br>
𓂝𓂋𓁹𓁹𓆈𓏥𓊗𓏤𓏤<br>
𓎡𓏏𓈖𓏏𓂧𓂋𓂡𓅱𓇉𓄿𓏏𓐎𓏥𓅓𓁹𓁹<br>
𓄟𓋴𓂧𓅓𓏏𓈒𓏥𓏤𓏠𓈖𓈙𓏏𓈒𓏥𓏤𓐮𓏏𓏭𓈒𓏥𓏤𓍖𓈖𓈒𓏥𓂧𓈙𓂋𓀗𓏤<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓋴𓌉𓆓𓇳𓏥𓏌𓏤𓁹𓁹<br>
𓅱𓂧𓂧𓆇𓈖𓈙𓏏𓅂𓆉𓏤𓆤𓏏𓏌𓏥𓏤<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓊃𓈖𓆑𓂐𓏥𓅓𓁹𓁹<br>
𓏞𓅱𓈒𓏥𓏤𓇅𓅱𓏌𓏥𓏤𓏤𓏤𓏤𓄟𓋴𓂧𓅓𓏏𓈒𓏥𓏤𓆱𓏏𓏤𓂝𓍯𓄿𓈒𓏥𓏤𓍑𓄿𓂋𓏏𓈒𓏥𓏤𓈗𓏤<br>
𓐩𓏌𓂝𓏞𓏛<br>
𓂞𓅓𓁹𓁹<br>
𓎡𓏏𓄲𓏏𓏏𓈒𓏥𓁹𓂋𓏏𓂜𓏏𓐍𓈖𓁹𓋭𓊃𓏌𓂝𓆑𓅓𓁹𓏏𓏤<br>
𓐎𓏥𓏶𓅓𓏭𓄡𓏏𓏤𓀔𓆄𓅱𓇋𓇋𓏏𓇳𓏤𓆤𓏏𓏌𓏥𓏤<br>
𓂋𓂝𓁷𓏤𓎛𓐟𓄿𓈗𓏌𓏥<br>
𓂋𓂝[⯑]𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓈖𓇉𓄿𓏏𓐎𓏥𓅓𓁹𓁹<br>
𓅱𓂧𓂧𓆇𓈖𓈙𓏏𓅂𓄛𓏤𓇋𓃀𓂋𓇋𓈒𓏥𓏤<br>
𓂋𓂝𓅓𓁹𓁹<br>
𓎡𓏏𓈖𓏏𓆷𓄿𓅱𓁹𓅓𓁹𓁹<br>
𓈘𓈇𓋴𓏏𓄹𓈖𓏏𓃒𓏤𓄿𓈙𓂋𓊮𓍘𓇋𓂝𓂝𓆑𓍢𓂝𓍘𓇋<br>
𓂞𓂋𓋴<br>
𓍱𓏤𓌳𓐙𓂝𓏛<br>
𓎡𓏏𓈖𓏏𓂡𓊃𓈖𓆑𓂐𓏥𓁷𓏤𓁹𓁹<br>
𓊹𓌢𓏏𓂋𓈒𓏥𓏤𓌳𓏏𓏏𓆰𓏥𓏤<br>
𓂋𓂝𓅓𓁹𓁹<br>
𓎡𓏏𓈖𓏏𓂧𓂋𓂡𓋴𓅱𓈙𓀗𓈖𓏏𓍔𓄿𓅱𓊮𓏥𓅓𓁹𓁹<br>
𓍑𓄿𓂋𓏏𓈒𓏥𓏤𓄟𓋴𓂧𓅓𓏏𓈒𓏥𓏤𓍁𓏏𓏥𓏏𓈖𓍘𓇋𓈒𓏥𓏤<br>
𓂋𓂝[⯑]𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓈎𓈖𓏏𓐎𓅓𓁹𓁹<br>
𓄟𓋴𓂧𓅓𓏏𓈒𓏥𓏤𓇅𓅱𓈒𓏥𓏤𓏠𓈖𓈙𓏏𓈒𓏥𓏤𓎃𓏤𓏛𓏥𓅨𓂋𓈒𓏥𓏤𓆤𓏏𓏌𓏥𓏤<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓊪𓂧𓋴𓏏𓈒𓅓𓁹𓂋𓏏<br>
𓄟𓋴𓂧𓅓𓏏𓈒𓏥𓏤𓇅𓅱𓈒𓏥𓏤𓍑𓄿𓂋𓏏𓈒𓏥𓏤𓆱𓏏𓏤𓂝𓍯𓄿𓈒𓏥𓏤𓎼𓋴𓆑𓈖𓈒𓏥𓏤<br>
𓄿𓏇𓇋𓅱𓂡𓁷𓏤𓈗<br>
𓂋𓂝[⯑]𓐟𓏤𓈖𓁹𓁹<br>
𓎡𓏏𓈖𓏏𓈙𓊪𓏏𓁹<br>
𓁹𓁹𓆷𓄿𓃟𓏎𓈖𓈗𓇋𓂋𓏭𓄟𓋴𓂧𓅓𓏏𓈒𓏥𓌳𓐙𓂝𓏏𓀗𓏛𓏥𓏤𓏠𓈖𓈙𓏏𓈒𓏥𓏤𓆣𓂋𓆓𓊃𓆑𓈖𓆤𓏏𓏌𓏥𓏤<br>
𓐩𓏌𓂝𓏞𓏛<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓎗𓎛𓏌𓂝𓅓𓄟𓋴𓇥𓂋𓄔𓈖𓊃𓀀𓏤𓂋𓋴𓈖𓃀𓏛𓆑𓁷𓏤𓂝𓏤𓅱𓏭<br>
𓁹𓌳𓁹𓄿𓄿𓎡<br>
𓍱𓏤𓏛𓌳𓐙𓂝𓏛<br>
𓆓𓂧𓐍𓂋𓎡𓅓𓎛𓂓𓄿𓀁𓏥<br>
𓇋𓅱𓏎𓈖𓈖𓀀𓇑𓇑𓈖𓂋𓂝𓅓𓊨𓏏𓉐𓇑𓇑𓈖<br>
𓌥𓃀𓏛𓄿𓉔𓅪𓄿𓂧𓅱𓆊<br>
𓊗𓏤𓏤<br>
𓎡𓏏𓈖𓏏𓂧𓂋𓂡𓈙𓊪𓏏𓁹𓅓𓁹𓁹𓅓𓃀𓈖𓈖𓈒<br>
𓂝𓈖𓅂𓏌𓏥𓆄𓅱𓇳<br>
𓐩𓏌𓂝𓁷𓏤𓎛𓋴𓐟𓄿𓈗𓈖𓂝𓍯𓄿𓇋𓇋𓏏𓈗𓏌𓏥<br>
𓂋𓂝[⯑]𓐟𓏤𓈖𓁹𓁹<br>
𓎡𓏏<br>
𓍑𓄿𓂋𓏏𓈒𓏥<br>
𓆞𓄿𓅱𓂡𓁷𓏤𓆤𓏏𓏌𓏥<br>
𓂋𓂝[⯑]𓐟𓏤𓈖𓁹𓁹<br>
𓎡𓏏𓈖𓏏𓋴𓂋𓅱𓐍𓐎𓏛𓌳𓁹𓄿𓄿𓅓𓁹𓁹<br>
𓀔𓈋𓅐𓏏𓈒𓏥𓏤𓏞𓅱𓈒𓏥𓏤𓍑𓄿𓂋𓏏𓈒𓏥𓏤𓎼𓋴𓆑𓈖𓈒𓏥𓏤𓅷𓄿𓇋𓇋𓂺𓈖𓄟𓋴𓂧𓅓𓏏𓈒𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓁹𓁹<br>
𓎡𓏏𓈖𓏏𓂧𓂋𓂡𓋴𓌉𓆓𓅱𓇳𓏥𓅓𓁹𓁹<br>
𓇋𓅱𓊤𓅱𓀁𓅓𓊪𓏏𓇯𓇔𓏏𓈇𓏤𓇥𓂋𓆼𓄿𓅱𓇰𓂙𓈖𓈖𓏌𓅱𓃩𓂝𓏥𓅓𓊪𓏏𓇯𓎔𓏏𓏏𓈇𓏤<br>
𓇋𓅱𓉺𓏤𓉐𓐍𓂋𓀒𓅓𓈗<br>
𓇋𓅱𓇩𓏏𓏤𓀀𓏥𓇳𓅆𓁷𓏤𓎛𓂡𓂡𓏏𓂝𓏠𓈖𓇋𓏏𓌙𓏥𓋴𓈖𓏥𓁷𓏤𓐍𓂋𓀒𓁶𓏤𓏥𓅓𓈗<br>
𓇋𓈖𓅓𓂝𓇋𓂋𓆑𓏎𓈖𓆑𓇓𓅱𓅠𓅓𓆑𓇓𓅱<br>
𓏌𓎡𓀀𓏎𓈖𓀀𓇓𓅱<br>
𓏌𓎡𓀀𓅠𓅓𓀀𓇓𓅱<br>
𓏎𓈖𓈖𓀀𓁶𓏤𓏥𓏏𓈖𓏥<br>
𓍿𓊃𓍢𓂝𓈖𓀀𓅘𓎛𓃀𓅱𓏏𓄹𓏥𓏏𓈖𓏥<br>
𓋴𓏠𓈖𓍖𓏛𓈖𓀀𓎛𓋴𓈎𓅱𓌪𓏥𓏏𓈖𓏥𓁷𓏤𓊨𓏏𓉐𓋴𓈖𓏥<br>
𓏎𓈖𓈖𓀀𓏏𓈖𓏥𓂋𓂧𓂋𓂡𓊨𓏏𓂝𓏤𓅪𓏥𓊹𓅆𓅓𓏏𓀏𓅓𓏏𓏏𓀏𓍍𓏏𓏤𓏛𓏥𓂋𓏤<br>
𓆓𓂧𓌃𓏤𓏥𓁷𓏤𓅱𓂧𓂧𓆇𓈖𓈙𓏏𓅂𓄛𓆞𓄿𓅱𓂡𓁷𓏤𓆤𓏏𓏌𓏥<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓏏𓍔𓄿𓅱𓊮𓏥𓅓𓁹𓁹<br>
𓍁𓏏𓏥𓁸𓈒𓏥𓈖𓊶𓊪𓈖𓏭𓌙𓈉<br>
𓐩𓏌𓂝𓏞𓏛𓁷𓏤𓈗<br>
𓂋𓂝𓈖𓊃𓀀𓏤𓂋𓐟𓏤𓈖𓁹𓁹𓆑𓏭𓂋𓋴𓈖𓃀𓏛𓆑𓁷𓏤𓂝𓏤𓅱𓏭<br>
𓎡𓏏<br>
𓏏𓅱𓃀𓈖𓐎𓏥𓈖𓅱𓎼𓄿𓇋𓇋𓏏𓄑𓈖𓏏𓉻𓂸𓃩𓄛<br>
𓆞𓄿𓅱𓂡𓁷𓏤𓈗𓈎𓃀𓅱𓏁𓈗𓏥<br>
𓂋𓂝𓈖𓊃𓀀𓏤𓂋𓌳𓐙𓂝𓆀𓄹𓆑𓂋𓋴𓈖𓃀𓏛𓆑𓁷𓏤𓂝𓏤𓅱𓏭<br>
𓎡𓏏𓈖𓏏𓌳𓐙𓂝𓆀𓄹<br>
𓌳𓏏𓏏𓆰𓏥<br>
𓈎𓈖𓈎𓈖𓏴𓂝𓁷𓏤𓈗𓈎𓃀𓅱𓏁𓈗<br>
𓂋𓂝𓈖𓊃𓀀𓏤𓂋𓌳𓐙𓂝𓆀𓄹𓆑𓂋𓋴𓈖𓃀𓏛𓆑𓁷𓏤𓂝𓏤𓅱𓏭<br>
𓎡𓏏<br>
𓅘𓎛𓂧𓏏𓄑𓈖𓏏𓉻𓂸𓃩𓄛<br>
𓆞𓄿𓅱𓂡𓁷𓏤𓈗<br>
𓂋𓂝𓈖𓊃𓀀𓏤𓂋𓌳𓐙𓂝𓆀𓄹𓆑𓂋𓋴𓈖𓃀𓏛𓆑𓁷𓏤𓂝𓏤𓅱𓏭<br>
𓎡𓏏𓈖𓏏𓂧𓂋𓂝𓄿𓂧𓏏𓐎𓅓𓁹𓏏𓏤<br>
𓎛𓋴𓐎𓏥𓈖𓎛𓊖𓏏𓏤𓅬𓏤𓎛𓌳𓏏𓎔𓏏𓈒𓏥𓏤𓊹𓌢𓏏𓂋𓈒𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂋𓂝𓅓𓄚𓈖𓏌𓅱𓉐𓁹𓏏𓏤<br>
𓎡𓏏𓈖𓏏𓂧𓂋𓂡𓏏𓍔𓄿𓅱𓊮𓏥<br>
𓋷𓄿𓈒𓏥𓇗𓂝𓀗<br>
𓂋𓂝𓁷𓏤𓈗𓈖𓅯𓄿𓅱𓂝𓈗<br>
𓂋𓂝𓅓𓁹𓏏𓏤𓂋𓋴𓈖𓃀𓏛𓆑<br>
𓎡𓏏𓈖𓏏𓂧𓂋𓂡𓏃𓈖𓏏𓂉𓅓𓁹𓁹<br>
𓄟𓋴𓂧𓅓𓏏𓈒𓏥𓂋𓎆𓎆𓎆𓏤𓏤𓋴𓇑𓇑𓈖𓈖𓈒𓏥𓂋𓎆𓏤𓏤𓏤𓏤𓏤𓏤𓎛𓏏𓍃𓅓𓅯𓈒𓏥𓂋𓎆𓏤𓏤𓏤𓏤𓏤𓏤𓏞𓅱𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓂝𓈖𓅂𓏌𓏥𓇅𓆓𓏛𓂋𓎆𓎆𓎆𓎆𓎆𓎆𓏤𓏤𓏤𓏤𓋷𓄿𓈒𓏥𓇗𓂝𓀗𓂋𓎆𓎆𓎆𓎆𓎆𓎆𓏤𓏤𓏤𓏤<br>
𓐩𓏌𓂝𓏞𓏛<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂋𓂝𓅓𓁹𓁹𓂋𓋴𓈖𓃀𓏛𓋴𓈖𓏥𓁷𓏤𓂝𓏤𓅱𓏭<br>
𓎡𓏏𓈖𓏏𓂧𓂋𓂝𓃀𓇋𓂧𓏭𓁹𓅓𓁹𓁹<br>
𓄟𓋴𓂧𓅓𓏏𓈒𓏥𓌳𓐙𓂝𓏏𓀗𓏛𓏥<br>
𓂋𓂝𓁷𓏤𓈗𓅓𓉔𓈖𓏌𓅱𓏌𓏤𓂋𓉔𓂋𓅱𓇳𓏤𓏤𓏤𓏤<br>
𓄙𓅓𓀁𓂝𓏤𓅓𓂋𓂝𓏏𓋴𓏏𓁷𓏤𓌸𓂋𓎛𓏏𓏌𓏥𓊃𓏏𓅬𓂋𓇳𓏤𓏤𓏤𓏤<br>
𓐍𓂋𓏏𓅱𓇋𓂝𓈗𓏏𓅱𓋴𓅓𓇋𓁹𓏏𓏏𓏌𓏥𓈖𓏏𓄟𓋴𓏏𓀗𓅷𓄿𓇋𓇋𓂺<br>
𓂋𓂝𓆄𓅱𓇳𓋴𓂋𓇳𓏤𓏤𓏤𓏤𓏤𓏤𓏤𓏤𓏤<br>
𓐍𓂋𓏏𓅱𓐩𓏌𓂡𓏏𓅱𓋴<br>
𓂋𓂝𓃀𓈖𓈖𓈒𓈖𓂝𓈖𓅂𓏌𓏥𓁷𓂋𓋴𓅱𓍑𓄿𓏛<br>
𓄔𓅓𓁹𓁹𓁹𓇋𓅓𓈖𓈖𓏏𓏭𓁹𓁹𓆑𓏭𓁷𓏤𓃀𓇋𓂧𓏭𓁹<br>
𓎡𓏏𓈖𓏏𓂧𓂋𓂝𓄿𓂧𓏏𓆊𓐎𓅓𓁹𓏏𓏤<br>
𓊃𓊪𓊗𓁶𓊪𓏭𓅓𓆱𓐍𓏏𓂻𓍲𓏏𓍢𓀁𓋴<br>
𓆤𓏏𓏌𓏥𓈖𓏏𓆣𓂋𓇋𓈒𓏥𓎼𓅱𓋳𓈖𓆤𓏏𓏌𓏥𓂋𓏤𓊪𓅱<br>
𓂋𓂝𓂋𓊃𓂋𓇳𓏤𓏤𓏤𓏤<br>
𓏤𓏤𓏌𓊃𓊪𓊗<br>
𓇅𓅱𓈒𓏥𓈔𓇋𓇋𓈒𓏥𓂋𓏤𓏤𓏤𓏤𓏤𓏤𓏤𓏤𓄟𓋴𓂧𓅓𓏏𓈒𓏥𓂋𓏤𓏤𓏤𓏤𓏤𓏤𓏤𓏤𓆱𓂝𓍯𓄿𓈒𓏥𓂋𓏤𓏤𓏤𓏤𓏤𓏤𓏤𓏤𓋷𓄿𓈒𓏥𓇗𓂝𓀗𓂋𓏤𓏤𓏤𓏤𓏤𓏤𓏤𓏤<br>
𓐩𓏌𓂝𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓋴𓂋𓇳𓏤𓏤𓏤𓏤<br>
𓎡𓏏<br>
𓐎𓏥𓎛𓆰𓈖𓏏𓍔𓄿𓇓𓅱𓆈𓏤𓋷𓄿𓈒𓏥𓇗𓂝𓀗𓈒𓏥𓏤𓄟𓋴𓂧𓅓𓏏𓈒𓏥𓏤𓆣𓂋𓈖𓆤𓏏𓏌𓏥𓏤<br>
𓐩𓏌𓂝𓅓𓐍𓏏𓏛𓏥𓌡𓂝𓏏𓏤<br>
𓂝𓂋𓁹𓁹<br>
𓎡𓏏<br>
𓏠𓈖𓈙𓏏𓈒𓏥𓏤𓄟𓋴𓂧𓅓𓏏𓈒𓏥𓏤𓆣𓂋𓈖𓆤𓏏𓏌𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓁹𓁹<br>
𓎡𓏏<br>
𓇅𓅱𓈒𓏥𓈔𓇋𓇋𓈒𓏥𓏤𓆤𓏏𓏌𓏥𓏤<br>
[[𓂝]][[𓅱]][[𓂋]]𓁹𓁹𓂋𓇳𓏤𓏤𓏤𓏤<br>
𓎡𓏏<br>
𓏠𓈖𓈙𓏏𓈒𓏥𓏤𓄟𓋴𓂧𓅓𓏏𓈒𓏥𓏤𓋴𓇑𓇑𓈖𓈖𓈒𓏥𓏤𓆣𓂋𓈖𓆤𓏏𓏌𓏥𓏤<br>
𓐩𓏌𓂝𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓁹𓁹𓂋𓇳𓏤𓏤𓏤𓏤<br>
𓎡𓏏<br>
𓏠𓈖𓈙𓏏𓈒𓏥𓏤𓆱𓂝𓍯𓄿𓈒𓏥𓏤𓃀𓇋𓎺𓄑𓈒𓏥𓀫𓋴𓏭𓊖𓏤𓎛𓊨𓏏𓅯𓈒𓏥𓏤𓋴𓅱𓎛𓏏𓆇𓈖𓏏𓂢𓅱𓅬𓏤𓋷𓄿𓈒𓏥𓇗𓂝𓀗𓏤𓂷𓈒𓏥𓈖𓎛𓆰𓈖𓈖𓏌𓅱𓏏𓈔𓈒𓏥𓏤𓆤𓏏𓏌𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓁹𓁹<br>
𓎡𓏏<br>
𓂧𓊃𓌪𓊌𓆎𓅓𓁸𓏛𓏤𓊹𓌢𓏏𓂋𓈒𓏥𓏤𓄟𓋴𓂧𓅓𓏏𓈒𓏥𓏤𓆤𓏏𓏌𓏥𓏤<br>
𓂋𓂝𓅓𓁹𓁹𓂋𓇳𓏤𓏤𓏤𓏤<br>
𓎡𓏏𓈖𓏏𓆓𓆑𓆓𓆑𓏏𓈒𓏥𓅓𓁹𓏏𓏤<br>
𓇋𓐛𓅓𓆇𓈖𓀾𓏤𓈒𓏥𓏤𓈞𓅓𓅱𓆰𓏥𓏌𓏤𓂓𓄿𓂓𓄿𓆰𓏥𓏤𓆤𓏏𓏌𓏥𓏤<br>
𓐩𓏌𓂝𓏞𓏛<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓁹𓁹<br>
𓎡𓏏[⯑]𓍏𓃀𓅡𓄿𓏛𓌳𓁹𓄿𓄿<br>
𓄟𓋴𓂧𓅓𓏏𓈒𓏥𓂋𓏤𓏤𓏤𓏤𓏤𓏤𓏤𓏤𓆱𓂝𓍯𓄿𓈒𓏥𓏴𓋴𓇑𓇑𓈖𓈖𓈒𓏥𓏴𓏞𓅱𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓋷𓄿𓈒𓏥𓇗𓂝𓀗𓂋𓎆𓎆𓎆𓎆𓎆𓎆𓏤𓏤𓏤𓏤𓂝𓈖𓅂𓏌𓏥𓂋𓎆𓎆𓎆𓎆𓎆𓎆𓏤𓏤𓏤𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓄔𓅓𓁹𓁹𓁹𓇋𓅓<br>
𓎡𓏏𓈖𓏏𓂧𓂋𓂡𓂝𓐍𓏏𓇯𓈖𓏏𓈗𓅓𓁹𓁹<br>
𓐍𓊃𓃀𓂧𓈒𓏥𓌳𓐙𓂝𓏛𓏤𓇅𓅱𓈒𓏥𓏤𓋴𓇑𓇑𓈖𓈖𓈒𓏥𓏤𓁹𓏏𓏏𓏌𓏥𓏤𓀔𓈋𓅐𓏏𓈒𓏥𓏤𓇾𓆊𓈒𓏥𓏤𓏠𓈖𓅱𓅱𓈖𓈙𓃀𓏏𓈒𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓐟𓏤𓈖𓁹𓁹<br>
𓎡𓏏<br>
𓋴𓉔𓂋𓏏𓈒𓏥𓏤𓌸𓂋𓎛𓏏𓏌𓈒𓅬𓏤𓆣𓂋𓈖𓆤𓏏𓏌𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂋𓂝𓅓𓁹𓁹𓂋𓇳𓏤𓏤𓏤𓏤<br>
𓎡𓏏<br>
𓎼𓋴𓆑𓈖𓈒𓏥𓏤𓇅𓅱𓈒𓏥𓏤𓉐𓂋𓂻𓁷𓏤𓈉𓏏𓏤𓆑𓏤<br>
𓐩𓏌𓂡<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓄔𓅓𓁹𓁹𓁹𓇋𓅓<br>
𓎡𓏏𓈖𓏏𓂧𓂋𓂡𓏏𓐍𓈖𓁹𓅓𓁹𓏏𓏤<br>
𓆷𓄿𓆷𓄿𓈒𓏥𓊮𓏤𓍑𓄿𓂋𓏏𓈒𓏥𓏤𓆤𓏏𓏌𓏥𓏤<br>
𓐩𓏌𓂝𓏞𓏛<br>
[⯑]𓅓𓋳𓏥<br>
𓐎𓂝𓁹𓏏𓏤𓁷𓂋𓋴𓈖𓏏𓏏𓏏𓐍𓈖𓁹𓍘𓇋𓂋𓋴𓏭𓁷𓏤𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂝𓋴𓌉𓆓𓅱𓇳𓏥𓅓𓁹𓏏𓏤<br>
𓌳𓄿𓏏𓊌<br>
𓐩𓏌𓂡𓏞𓏛<br>
𓈖𓈎𓂋𓂝𓅓𓋳𓏥𓎛𓈖𓂝𓊪𓈖𓈖𓂝𓋴𓏏𓂋𓁹𓁹<br>
𓎡𓏏𓄲𓂋𓏏𓈒𓏥𓈖𓏏𓂧𓂋𓂡𓈖𓇉𓄿𓏏𓐎𓅓𓁹𓁹<br>
𓄔𓏤𓈖𓍲𓂧𓏏𓆭𓆱𓏤𓂷𓈒𓏥𓈖𓍑𓄿𓂋𓏏𓈒𓏥𓏤𓌳𓄿𓏏𓊌𓏤<br>
𓐩𓏌𓂝<br>
𓐎𓂝[[𓁹]][[𓁹]][[𓁷]][[𓂋]][[𓋴]]<br>
𓎡𓏏𓈖𓏏𓂧𓂋𓂡𓊃𓈖𓆑𓂐𓏥𓁷𓏤𓁹𓁹<br>
𓈙𓏤𓈇𓏤𓏤𓈖𓐎𓈖𓏌𓏥𓌡𓂝𓏏𓏤𓁷𓏤𓂷𓈒𓏥𓈖𓅓𓅓𓈒𓏥𓇋𓁹𓏏𓏏𓏌𓏥𓈖𓏏𓄟𓋴𓏏𓀗𓅷𓄿𓇋𓇋𓂺𓎡𓇋𓇋𓁷𓏤𓇋𓁹𓏏𓏏𓏌𓏥<br>
�𓂜𓇲<br>
𓇼𓄿𓇳𓎡𓂋𓎔𓏛𓁹𓁹𓎡𓏭𓅓𓇑𓇑𓈖𓈖𓅓𓅓𓈒𓏥<br>
𓇋𓂋𓂋𓐟𓏤𓇑𓇑𓈖𓈖𓇋𓂝𓈗𓐍𓂋𓎡𓁹𓁹𓅓𓇑𓇑𓈖𓈖𓇋𓁹𓏏𓏏𓏌𓏥𓊃𓊪𓊗𓏤𓏤𓏤𓏤𓇳𓏤𓎟𓏏<br>
𓎡𓏏𓈖𓏏𓂡𓂧𓂋𓂡𓂝𓐍𓏏𓇯𓈖𓏏𓈗𓅓𓁹𓁹<br>
𓇍𓏭𓂻𓇅𓅱𓈒𓏥𓊗𓏤𓏤𓇍𓏭𓂻𓇅𓆓𓏛𓇍𓏭𓂻𓇋𓆛𓈖𓆑𓅱𓐎𓏥𓈖𓁹𓏏𓏤𓅃𓅆𓇍𓏭𓂻𓈎𓄿𓂝𓅱𓂐𓏥𓈖𓁹𓏏𓏤𓍃𓅓𓅆𓇍𓏭𓂻𓂋𓈋𓅱𓐎𓏥𓉐𓂋𓂻𓅓𓍞𓁹𓅆𓇍𓏭𓂻𓈖𓆑𓂧𓂋𓂝𓈖𓆑𓈗𓏏𓇋𓇋𓏏𓐎𓏥𓊃𓈖𓆑𓂐𓏥𓇉𓄿𓂋𓅱𓁹𓏥𓃀𓂧𓏭𓁹𓈙𓊪𓏏𓁹𓇉𓄿𓏏𓏭𓇲𓁹𓊨𓏏𓂝𓏤𓅪𓏥𓊹𓅆𓅓𓏏𓀏𓅓𓏏𓏏𓀏𓅱𓐍𓂧𓅱𓐎𓏥𓅱𓐍𓂧𓏏𓐎𓏥𓐍𓏏𓏛𓏥𓎟𓏏𓈋𓅱𓏏𓅪𓏥𓏶𓅓𓏭𓁹𓁹𓇋𓊪𓏏𓈖𓍍𓏏𓏤𓏛𓏥𓂋𓏤<br>
𓆓𓂧𓌃𓏤𓏥𓁷𓏤𓇅𓅱𓈒𓏥<br>
𓆞𓄿𓅱𓂡𓁷𓏤𓆤𓏏𓏌𓏥𓈖𓏏𓆣𓂋𓇋𓏌𓏥<br>
𓆞𓄿𓅱𓂡𓈖𓋴𓈖𓏥𓎼𓇋𓅱𓆰𓏥<br>
𓂞𓂋𓁹𓏏𓏤<br>
𓍱𓏤𓏛𓌳𓐙𓂝𓏛<br>
𓎡𓏏𓈖𓏏𓄔𓅓𓁹𓈖𓏏𓍙𓆑𓂡𓐎𓏥𓅓𓁹𓁹<br>
𓁶𓏤𓈖𓎛𓆰𓈖𓏭𓆰𓏥𓍑𓄿𓂋𓏏𓇠𓏥𓆤𓏏𓏌𓏥𓌸𓂋𓎛𓏏𓏌𓏥𓅬𓂾𓏏𓈇𓏤𓂋𓂾𓏏𓈇𓏤<br>
𓂝𓂋𓐟𓏤𓈖𓁹𓁹<br>
𓍱𓏤𓏛𓏥𓌳𓐙𓂝𓏛𓁨𓏤𓈖𓊃𓊪𓊗<br>
𓎡𓏏𓈖𓏏𓂧𓂋𓂡𓂸𓏏𓅱𓀗𓏥𓈖𓊃𓈖𓆑𓂐𓏥𓅓𓁹𓁹<br>
𓂝𓈖𓅂𓈒𓏥𓆄𓅱𓇶𓈒𓏥𓅘𓎛𓂧𓏏𓏥𓇅𓅱𓈒𓏥𓂾𓏏𓈇𓏤𓂋𓂾𓏏𓈇𓏤<br>
𓂞𓂋𓐟𓏤𓈖𓁹𓁹<br>
𓁹𓂋𓏏𓏥𓅓𓇹𓏤𓏤𓏤𓈖𓉐𓂋𓏏𓇳𓄤𓆑𓂋𓇋𓇋𓏏𓏛𓂋𓇹𓏤𓏤𓏤𓏤𓈖𓉐𓂋𓏏𓇳<br>
𓄟𓋴𓂧𓅓𓏏𓈒𓏥𓋷𓄿𓈒𓏥𓇗𓂝𓀗𓏞𓅱𓈒𓏥𓊨𓏏𓅯𓈒𓏥𓆱𓂝𓍯𓄿𓈒𓏥𓂾𓏏𓈇𓏤[⯑]𓂾𓏏𓈇𓏤<br>
𓂋𓂝𓅓𓁹𓁹<br>
𓎡𓏏[⯑]𓄔𓅓𓁹𓁹𓂋𓏏𓅓𓈙𓈗𓇳𓉐𓂋𓏏𓇳𓆷𓐍𓏏𓇳<br>
𓄟𓋴𓂧𓅓𓏏𓈒𓏥<br>
𓐩𓏌𓂝𓁷𓏤𓌸𓂋𓎛𓏏𓏌𓏥𓏏𓂋𓊪𓅬𓅓𓇼𓄿𓇳<br>
𓂜𓈖𓂋𓂝𓏏𓉔𓄿𓂻𓁷𓏤𓐍𓏏𓊮<br>
𓄔𓅓𓁹𓇋𓅓𓅓𓎼𓂋𓎛𓇰<br>
𓎡𓏏<br>
𓄟𓋴𓂧𓅓𓏏𓈒𓏥𓇅𓅱𓈒𓏥𓐍𓊃𓃀𓂧𓈒𓏥𓆤𓏏𓏌𓏥𓐮𓏏𓏭𓈒𓏥𓂾𓏏𓈇𓏤𓂋𓂾𓏏𓈇𓏤<br>
𓁹𓅓𓃛𓅱𓈙𓈙𓇠𓍬𓏏<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓏃𓈖𓏏𓂉𓅓𓁶𓏤𓅓𓄔𓅓𓁹<br>
𓄟𓋴𓂧𓅓𓏏𓈒𓏥𓏤𓆱𓂝𓍯𓄿𓈒𓏥𓂋𓏤𓏤𓏤𓏤𓏤𓏤𓏤𓏤𓋴𓇑𓇑𓈖𓈒𓏥𓂋𓎆𓏤𓏤𓏤𓏤𓏤𓏤𓊨𓏏𓅯𓈒𓏥𓂋𓎆𓏤𓏤𓏤𓏤𓏤𓏤𓏞𓅱𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓂝𓈖𓅂𓈒𓏥𓆄𓅱𓇶𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓍁𓏏𓏥𓏏𓈖𓍘𓇋𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤<br>
𓎡𓏏𓄲𓂋𓏏𓈒𓏥𓈖𓏏𓁹𓏏𓏤𓆣𓂋𓐍𓏏𓏛𓏥𓎟𓏏𓈋𓅱𓏏𓅪𓏥𓂋𓊃<br>
𓅱𓂧𓂧𓆇𓈖[⯑]<br>
𓊪𓊃𓈙𓏴𓏛𓅓𓐛𓏤𓅱𓏭<br>
𓂝𓅱𓐛𓏤𓆑𓁷𓏤𓆤𓏏𓏌𓏥𓄔𓅓𓁹𓁹𓏏𓏤𓇋𓅓𓅓𓅓𓂝𓈙𓂋𓃭𓅱𓇰𓎛𓈖𓂝𓋴𓆄𓅱𓇋𓇋𓏏𓇳𓐛𓏤𓆑𓐩𓏌𓂝𓏞𓏛𓄔𓅓𓁹𓁹𓏏𓏤𓇋𓅓𓅓𓇼𓄿𓇳<br>
𓎡𓏏𓈖𓏏𓋴𓂋𓅱𓂧𓌗𓏛𓌳𓁹𓄿𓄿𓁹𓂋𓏏𓅓𓇹𓏤𓈖𓉐𓂋𓏏𓇳𓄤𓆑𓂋𓇋𓇋𓏏𓏛𓂋𓇹𓏤𓏤𓈖𓉐𓂋𓏏𓇳<br>
𓄟𓋴𓂧𓅓𓏏𓈒𓏥𓅷𓄿𓇋𓇋𓂺𓈖𓄟𓋴𓂧𓅓𓏏𓈒𓏥𓋴𓇑𓇑𓈖𓈖𓈒𓏥𓂾𓏏𓈇𓏤𓂋𓂾𓏏𓈇𓏤<br>
𓂞𓂋𓅓𓁹𓁹<br>
𓎡𓏏<br>
𓋷𓄿𓈒𓏥𓇗𓂝𓀗𓄟𓋴𓂧𓅓𓏏𓈒𓏥𓂾𓏏𓈇𓏤𓂋𓂾𓏏𓈇𓏤<br>
𓂝𓂋𓐟𓏤𓈖𓁹𓁹<br>
𓎡𓏏<br>
𓍑𓄿𓂋𓏏𓈒𓏥𓄟𓋴𓂧𓅓𓏏𓈒𓏥𓆤𓏏𓏌𓏥𓂾𓏏𓈇𓏤𓂋𓂾𓏏𓈇𓏤<br>
𓂞𓅓𓁹𓁹<br>
𓎡𓏏𓈖𓏏𓍏𓃀𓅡𓄿𓏛𓌳𓁹𓄿𓄿<br>
𓊪𓈎𓇋𓇋𓏏𓊌𓈖𓏏𓉔𓈖𓏌𓅱𓏌𓏤𓌳𓏛𓊶𓊪𓂡𓍘𓇋𓁷𓏤𓎛𓋴𓐟𓄿𓈗𓏌𓏥<br>
𓂋𓂝𓂋𓁹𓁹𓆈𓏥𓊗𓏤𓏤<br>
𓎡𓏏𓄔𓅓𓁹𓈖𓍏𓃀𓅡𓄿𓏛𓌳𓁹𓄿𓄿<br>
𓄟𓋴𓂧𓅓𓏏𓈒𓏥𓇋𓆑𓏏𓏌𓏥𓈖𓏏𓃒𓏤<br>
𓂞𓅓𓁹𓁹<br>
𓎡𓏏𓈖𓏏𓍏𓃀𓅡𓄿𓏛𓌳𓁹𓄿𓄿<br>
𓀔𓈋𓅐𓈒𓏥𓏤𓏤𓏤𓏤𓆤𓏏𓏌𓏥𓏤𓏤𓏤<br>
𓏇𓏏𓏏𓏛<br>
𓎡𓏏𓈖𓏏𓍏𓃀𓅡𓄿𓏛𓌳𓁹𓄿𓄿<br>
𓄟𓋴𓂧𓅓𓏏𓈒𓏥𓈗𓏌𓏤𓍑𓄿𓂋𓏏𓈒𓏥𓇅𓆓𓏏𓏛𓆣𓂋𓆓𓊃𓆑𓈖𓆤𓏏𓀗𓏌𓏥<br>
𓂞𓅓𓁹𓁹<br>
𓎡𓇋𓇋𓄔𓅓𓁹<br>
𓄟𓋴𓂧𓅓𓏏𓈒𓏥𓏤𓏤𓆤𓏏𓏌𓏥𓏤𓏤𓏤𓏤𓇅𓅱𓈒𓏥𓏴𓐮𓏏𓏭𓈒𓏥𓏴𓐍𓊃𓃀𓂧𓈒𓏥𓌳𓐙𓂝𓏛<br>
𓐩𓏌𓂡<br>
𓂝𓅓𓁹𓁹<br>
𓎡𓇋𓇋𓄔𓅓𓁹<br>
𓄟𓋴𓂧𓅓𓏏𓈒𓏥𓏤𓏤𓎙𓂧𓏌𓏥𓅬𓏤𓏤𓈗𓏤𓏤𓏤𓏤<br>
𓎗𓎛𓏌𓂝𓅓𓁹𓁹<br>
𓎡𓏏𓈖𓏏𓂧𓂋𓂡𓋴𓌉𓆓𓅱𓇳𓏥𓆣𓂋𓅓𓁹𓁹<br>
𓄟𓋴𓂧𓅓𓏏𓈒𓏥𓏤𓆱𓂝𓍯𓄿𓈒𓏥𓏤<br>
𓐩𓏌𓂝𓏞𓏛<br>
𓂞𓅓𓁹𓁹<br>
𓎡𓏏<br>
𓏞𓅱𓈒𓏥𓏤𓄟𓋴𓂧𓅓𓏏𓈒𓏥𓏤𓈗<br>
𓐩𓏌𓂝𓏞𓏛<br>
𓂞𓅓𓁹𓁹<br>
𓎡𓏏<br>
𓍁𓈖𓏭𓆭𓆱𓄟𓋴𓂧𓅓𓏏𓈒𓏥𓈗<br>
𓏇𓏏𓏏𓏛<br>
𓎡𓏏<br>
𓃀𓈖𓆑𓆇𓈖𓋁𓃀𓈋𓆝𓏤𓄟𓋴𓂧𓅓𓏏𓈒𓏥<br>
𓏇𓏏𓏏𓏛<br>
𓎡𓏏<br>
𓋴𓏇𓇋𓏌𓏥𓇋𓁹𓏏𓏏𓏌𓏥<br>
𓏇𓏏𓏏𓏛<br>
𓎡𓏏𓈖𓏏𓂧𓂋𓂡𓈖𓇉𓄿𓏏𓐎𓏥<br>
𓄟𓋴𓂧𓅓𓏏𓈒𓏥𓏤𓏠𓈖𓈙𓏏𓈒𓏥𓏤𓐮𓏏𓏭𓈒𓏥𓏤𓎛𓋴𓏠𓈖𓍖𓈒𓏥𓂧𓈙𓂋𓀗𓏤<br>
𓐩𓏌𓂝<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓍱𓊃𓅓𓅱𓏏𓐎𓏥𓂧𓈙𓂋𓀗𓅓𓁹𓁹<br>
𓍑𓄿𓂋𓏏𓈒𓏥𓄔𓏤𓈖𓍲𓂧𓏏𓆭𓆱𓇅𓈋𓈒𓏥𓇋𓁹𓏏𓏏𓏌𓏥𓈖𓏏𓄟𓋴𓏏𓀗𓅷𓄿𓇋𓇋𓂺<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓂞𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓄿𓂧𓇋𓇋𓏏𓐎𓅓𓁹𓏏𓏤<br>
𓄟𓋴𓂧𓅓𓏏𓈒𓏥𓐛𓋴𓅱𓎛𓏏𓆇𓈖𓏏𓈖𓂋𓏏𓀗𓅬𓐛𓏴<br>
𓐩𓏌𓂝𓏞𓏛<br>
𓂞𓂋𓐟𓏤𓈖𓁹𓁹<br>
𓎡𓏏<br>
𓄟𓋴𓂧𓅓𓏏𓈒𓏥𓏤𓏤𓆤𓏏𓏌𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓐮𓏏𓏭𓈒𓏥𓂋𓎆𓏤𓏤𓏤𓏤𓏤𓏤𓏠𓈖𓈙𓏏𓈒𓏥𓂋𓏤𓏤𓏤𓏤𓏤𓏤𓏤𓏤𓋴𓇑𓇑𓈖𓈖𓈒𓏥𓂋𓎆𓏤𓏤𓏤𓏤𓏤𓏤<br>
𓏇𓏏𓏏𓏛<br>
𓎡𓏏<br>
𓏠𓈖𓈙𓏏𓈒𓏥𓂋𓎆𓎆𓎆𓏤𓏤𓐮𓏏𓏭𓈒𓏥𓏴𓄟𓋴𓂧𓅓𓏏𓈒𓏥𓂋𓎆𓎆𓎆𓏤𓏤𓋴𓇑𓇑𓈖𓈖𓈒𓏥𓂋𓎆𓏤𓏤𓏤𓏤𓏤𓏤𓆣𓂋𓆓𓊃𓆑𓈖𓆤𓏏𓏌𓏥𓏴𓏤𓏤<br>
𓏇𓏏𓏏𓏛<br>
𓎡𓏏<br>
𓂧𓊃𓌪𓆎𓅓𓁸𓂋𓎆𓎆𓎆𓏤𓏤𓊹𓌢𓏏𓂋𓈒𓏥𓂋𓏤𓏤𓏤𓏤𓏤𓏤𓏤𓏤𓇾𓆊𓈒𓏥𓏤𓆤𓏏𓏌𓏥𓏤<br>
𓂝𓂋𓈎𓂝𓎛𓅱𓂢𓏥𓈖𓁹𓁹<br>
𓎡𓏏<br>
𓏠𓈖𓈙𓏏𓈒𓏥𓂋𓎆𓎆𓎆𓎆𓎆𓎆𓏤𓏤𓏤𓏤𓐮𓏏𓏥𓈒𓏥[[𓂋]][[𓎆𓎆𓎆]][[𓎆𓎆𓎆]][[𓏤𓏤]][[𓏤𓏤]]𓆣𓂋𓆓𓊃𓆑𓈖𓆤𓏏𓏌𓏥𓂋𓏤𓏤𓏤𓏤𓏤𓏤𓏤𓏤𓄟𓋴𓂧𓅓𓏏𓈒𓏥𓂋𓏤𓏤𓏤𓏤𓏤𓏤𓏤𓏤𓋴𓇑𓇑𓈖𓈖𓈒𓏥𓂋𓎆𓎆𓎆𓏤𓏤<br>
𓏇𓏏𓏏𓏛<br>
𓎡𓏏𓈖𓏏𓍏𓃀𓅡𓄿𓏛𓌳𓁹𓄿𓄿<br>
𓋴𓏇𓇋𓏌𓏥𓇋𓁹𓏏𓏏𓏌𓏥𓈖𓏏𓄟𓋴𓏏𓀗𓅷𓄿𓇋𓇋𓂺<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓎗𓎛𓏌𓂝𓅓𓁹𓁹<br>
𓎡𓏏𓈖𓏏𓂧𓂋𓂡𓇉𓄿𓍘𓏭𓇲𓁹𓎡𓎡𓅱𓇰𓏥𓇉𓄿𓅱𓁹𓏥𓊨𓏏𓂝𓏤𓅪𓏥𓆣𓂋𓅓𓁹𓁹<br>
𓆱𓂝𓍯𓄿𓈒𓏥𓏤𓇅𓅱𓈒𓏥𓏤𓂷𓈒𓏥𓈖𓍑𓄿𓂋𓏏𓈒𓏥𓏤𓄔𓏤𓈖𓍲𓂧𓏏𓆭𓆱𓏤𓐎𓏤𓈖𓍁𓈖𓏭𓆭𓆱𓏤𓈗𓏌𓏤𓈎𓏁𓅱𓈒𓏥𓏤<br>
𓁹𓅓𓐍𓏏𓏛𓏥𓌡𓂝𓏏𓏤<br>
𓁹𓅓𓃛𓅱𓈙𓈙𓇠<br>
𓋴𓈙𓂋𓇳<br>
𓆞𓄿𓅱𓂡𓁷𓏤𓈗<br>
𓂝𓂋𓐟𓏤𓈖𓁹𓁹<br>
𓎡𓏏𓈖𓏏𓂧𓂋𓂡𓈎𓈖𓇋𓏏𓁹<br>
𓇅𓅱𓈒𓏥𓏤𓏤𓏞𓅱𓈒𓏥𓏤𓄟𓋴𓂧𓅓𓏏𓈒𓏥𓏤𓏤𓐛𓎛𓋴𓏠𓈖𓍖𓈒𓏥𓏤𓐮𓏏𓏭𓈒𓏥𓂋𓏤𓏤𓏤𓏤𓏤𓏤𓏤𓏤<br>
𓐩𓏌𓂝𓁷𓏤𓈗<br>
𓂝𓂋𓐟𓏤𓈖𓁹𓁹<br>
𓎡𓏏<br>
𓏠𓈖𓈙𓏏𓈒𓏥𓏤𓌸𓂋𓎛𓏏𓏌𓏥𓅬𓏤<br>
𓐛𓊃𓏌𓂝𓐟𓏤𓈖𓁹𓁹𓇋𓅓<br>
𓁹𓂂𓎡<br>
𓎡𓏏𓈖𓏏𓂧𓂋𓂡𓏃𓈖𓏏𓂉𓅓𓂉<br>
𓄟𓋴𓂧𓅓𓏏𓈒𓏥𓏤𓆱𓂝𓍯𓈒𓏥𓏤𓂝𓈖𓅂𓏌𓏥𓆄𓅱𓇳𓏤𓆤𓏏𓏌𓏥𓏤<br>
𓄔𓅓𓁹𓇋𓅓𓂋𓇳𓏤𓏤𓏤𓏤<br>
𓁹𓌳𓁹𓄿𓄿𓎡<br>
𓅓𓂝𓎡𓃹𓈖𓌳𓐙𓂝𓏛𓊪𓅱<br>
𓎡𓇋𓇋𓄔𓅓𓅱𓁹𓏥𓁹𓈖𓅨𓂋𓌳𓏥𓀀𓐍𓂤𓅱𓇋𓇋𓏛𓀀𓀻<br>
𓄟𓋴𓂧𓅓𓏏𓈒𓏥𓏤𓇅𓅱𓈒𓏥𓏤𓋷𓄿𓈒𓏥𓇗𓂝𓀗𓏤𓋷𓄿𓈒𓏥𓇇𓅱𓊖𓏤𓏠𓈖𓈙𓏏𓈒𓏥𓏤𓆱𓂝𓍯𓄿𓈒𓏥𓏤𓆣𓂋𓆓𓊃𓆑𓈖𓆤𓏏𓏌𓏥𓏤<br>
𓎡𓏏𓈖𓏏𓂧𓂋𓂡𓈙𓊪𓏏𓁹𓅓𓁹𓁹<br>
𓍑𓄿𓂋𓏏𓈒𓏥<br>
𓐩𓏌𓂡𓏞𓏛<br>
𓋴𓆞𓄿𓎡𓅱𓂡𓅓𓋳𓏥<br>
[[𓐍]][[𓏏]][[𓅓]][[𓋨]][[𓂡]][[𓁷]][[𓏤]][[𓆣]][[𓂋]][[𓆓]][[𓊃]][[𓆑]][[𓈖]]𓆤𓏏𓏌𓏥<br>
𓂞𓅓𓁹𓁹<br>
𓎡𓏏𓈖𓏏𓂧𓂋𓂡𓍙𓆑𓅱𓂡𓏥𓈖𓎛𓂝𓅱𓄹𓏥𓅓𓁹𓁹<br>
𓇅𓏤𓈒𓏥𓊹𓌢𓏏𓂋𓈒𓏥𓏠𓈖𓈙𓏏𓈒𓏥<br>
𓐩𓏌𓂝<br>
𓂝𓂋𓁹𓁹<br>
𓎡𓏏𓄲𓂋𓏏𓈒𓏥𓈖𓏏𓁹𓁹𓆓𓂧𓏏𓈖𓌙𓅓𓀀𓈖𓊶𓊪𓈖𓏭𓌙𓀀<br>
𓂝𓍑𓄿𓅱𓃭𓈖𓈒𓏥𓏤𓇜𓏤𓌽𓏥𓏤𓌽𓏥𓇅𓆓𓏛𓏤𓌽𓏥𓏤𓍿𓅱𓍿𓅱𓎡𓈖𓈒𓏥𓏤𓏠𓈖𓈙𓏏𓈒𓏥𓏤𓇋𓃀𓈖𓏌𓅱𓈒𓏥𓏤𓎛𓌳𓏏𓈒𓏥𓏤𓂧𓎛𓏏𓏭𓈒𓏥𓏤𓀔𓈋𓅐𓏏𓈒𓏥𓏤𓏏𓃀𓈖𓐎𓈖𓐍𓈖𓂧𓂾𓄹𓆭𓆱𓏌𓏥𓇅𓆓𓏛<br>
𓂋𓂝𓁷𓏤𓄲𓂋𓏏𓈒𓏥<br>
𓎡𓏏[⯑]𓂧𓂋𓂝𓊪𓊃𓋴𓏏𓈒𓅓𓁹𓏏𓏤<br>
𓄟𓋴𓂧𓅓𓏏𓈒𓏥𓏤𓋴𓇑𓇑𓈖𓈖𓈒𓏥𓏤𓆱𓂝𓍯𓄿𓈒𓏥𓏤<br>
𓄔𓅓𓁹𓁹𓏏𓏤𓇋𓅓<br>
𓎡𓏏𓈖𓏏𓂧𓂋𓂝𓅱𓂝𓆑𓍢𓂝𓍲𓏭𓁸𓏥𓅓𓁹𓏏𓏤<br>
𓂝𓈖𓅂𓏌𓏥𓏤𓊃𓈖𓆑𓂐𓏥𓎛𓏏𓍔𓄿𓇓𓅱𓆈𓏤𓊃𓈖𓆑𓂐𓏥𓈖𓂧𓎼𓇋𓇋𓏏𓅬𓏤<br>
𓊪𓈖𓋴𓂡𓍲𓏭𓁸𓏥<br>
𓂝𓂋𓋴𓂋𓋴𓈖𓃀𓏛𓊃<br>
𓎡𓏏𓈖𓏏𓍃𓅓𓂋𓂝𓂋𓂧𓌗𓏛𓁸𓏥𓅓𓁹𓏏𓏤𓅓𓆱𓐍𓏏𓂻𓆑𓂧𓏏𓏴𓂝𓆑<br>
𓊹𓌢𓏏𓂋𓈒𓏥𓐩𓏌𓂝𓁷𓏤𓂓𓄿𓇋𓇋𓏏𓐎𓏥𓈖𓏏𓎛𓆰𓈖𓏏𓍔𓄿𓇓𓅱𓆈𓏤𓊃𓈖𓆑𓂐𓏥𓈖𓃒𓏤𓏤𓊃𓈖𓆑𓂐𓏥𓈖𓉻𓂸𓃫𓄛𓏤𓊃𓈖𓆑𓂐𓏥𓈖𓆷𓄿𓃟𓏤𓊃𓈖𓆑𓂐𓏥𓈖𓍿𓊃𓅓𓄛𓏤𓊃𓈖𓆑𓂐𓏥𓈖𓂝𓂋𓃙𓏤𓄟𓋴𓂧𓅓𓏏𓈒𓏥𓏤𓇅𓅱𓈒𓏥𓏤<br>
𓐩𓏌𓂝𓏞𓏛𓅓𓐍𓏏𓏛𓏥𓌡𓂝𓏏𓏤𓁷𓏤𓇑𓇑𓈖𓈖𓊃𓈖𓆑𓂐𓏥<br>
𓂋𓂝𓅓𓊨𓏏𓉐𓁸𓏥𓊪𓈖𓅓𓆱𓐍𓏏𓂻𓂧𓆑𓏏𓏴𓂝𓆑<br>
𓂜𓂋𓂧𓌗𓏛𓈖𓆑<br>
𓎡𓏏<br>
𓊃𓈖𓆑𓂐𓏥𓈖𓂧𓎼𓇋𓇋𓏏𓅬𓏤𓋴𓊪𓏏𓏭𓂏𓈖𓉔𓈖𓏌𓅱𓏌𓌳𓏛𓏤𓆤𓏏𓏌𓏥𓏤<br>
𓐩𓏌𓂝𓏞𓏛<br>
𓂋𓂝𓅓𓊨𓏏𓉐𓁸𓏥𓊪𓈖𓅓𓆱𓐍𓏏𓂻𓆑𓂧𓏏𓏴𓂝𓆑<br>
𓎡𓏏<br>
𓌸𓂋𓎛𓏏𓏌𓏥𓃒𓏤𓆭𓆱𓏌𓏥𓏤𓂝𓅓𓅓𓆇𓈖𓂝𓊪𓈖𓈖𓏏𓄛𓏤<br>
𓐩𓏌𓂝𓅓𓐍𓏏𓏛𓏥𓌡𓂝𓏏𓏤<br>
𓂋𓂝𓁷𓏤𓐍𓏏𓊮<br>
𓂋𓂝𓅓𓊨𓏏𓉐𓁸𓏥<br>
𓎡𓏏<br>
𓅱𓂧𓂧𓆇𓈖𓅱𓇋𓄿𓏏𓅬<br>
𓎼𓄿𓇋𓇋𓂡𓂝𓂋𓆰𓇋𓅓<br>
𓂋𓂝𓅓𓊨𓏏𓉐𓁸𓏥𓊪𓈖𓅓𓆱𓐍𓏏𓂻𓆑𓂧𓏏𓏴𓂝𓆑<br>
𓎡𓏏𓈖𓏏𓍃𓅓𓂋𓂝𓂋𓂧𓌗𓏛𓁸𓏥𓅓𓁹𓏏𓏤𓅓𓆱𓐍𓏏𓂻𓆑𓂧𓏏𓏴𓂝𓆑<br>
𓎛𓋴𓐎𓏥𓈖𓂝𓆑𓆑𓅬𓏤𓏠𓈖𓈙𓏏𓈒𓏥𓏤𓈗𓇋𓇋𓏏𓈗<br>
𓆞𓄿𓅱𓂡<br>
𓂋𓂝𓅓𓊨𓏏𓉐𓁸𓏥𓊪𓈖𓅓𓆱𓐍𓏏𓂻𓆑𓂧𓏏𓏴𓂝𓆑<br>
𓎡𓏏𓄲𓂋𓏏𓈒𓏥𓈖𓏏𓂧𓂋𓂝𓊪𓂧𓋴𓏏𓈒𓅓𓁹𓏏𓏤<br>
𓋴𓇑𓇑𓈖𓈖𓈒𓏥𓏤𓀔𓈋𓅐𓈒𓏥𓏤𓆱𓂝𓍯𓄿𓈒𓏥𓏤<br>
𓄔𓅓𓁹𓁹𓁹𓇋𓅓<br>
𓎡𓏏𓈖𓏏𓂧𓂋𓂝𓈎𓈖𓏏𓄃𓅓𓁹𓏏𓏤<br>
𓄿𓋴𓏏𓀠𓊌𓈖𓏏𓂧𓊃𓌪𓊌<br>
𓆞𓄿𓅱𓂡𓁷𓏤𓎛𓋴𓐟𓄿𓈗𓏌𓏥<br>
𓂝𓂋𓋴𓊃𓊪𓅱𓊗𓏥𓆈𓏥𓄿𓅱𓏥<br>
