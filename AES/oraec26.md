# oraec26

## Author

Marc Brose

## Source

[AES](https://github.com/simondschweitzer/aes)

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by-sa/4.0/"><img alt="Creative Commons License" style="border-width:0" src="https://i.creativecommons.org/l/by-sa/4.0/88x31.png" /></a><br />This work is licensed under a <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>

## Text

[⯑]𓅱𓂡𓏥<br>
𓋴𓌳𓄿𓅓𓌪𓏏𓅱𓅯𓄿𓊹𓅆𓐎[⯑][⯑][⯑]𓄣𓏤𓈖𓂋𓍿𓀀𓁐𓏥<br>
𓆓𓂧𓏏𓅱𓂋𓏤𓊪𓈖𓁷𓏤[⯑][⯑][⯑]𓅓𓂝𓇋𓇋𓏏𓈗𓈖𓏏𓆷𓄿𓇋𓏏𓄛𓏥𓏤𓏤𓏤𓏤𓏤𓏤𓏤𓂸𓏏<br>
[⯑][⯑]<br>
[⯑]�𓏏𓏛𓀁<br>
𓄓𓏤𓄹𓀀𓇋𓅓𓅓𓂝𓋴𓊪𓂧𓇮𓏛𓅯𓄿𓇋𓇋𓎡[⯑]𓂋𓎛𓏏𓂡𓂡𓂡𓏥𓁷𓏤𓊪𓏏𓂋𓇋𓆳𓁺𓈇𓏤𓏇𓇋𓎡𓉔𓂡[⯑]𓅯𓄿𓊤𓅱𓇋𓇋𓅱𓂡𓀀𓏥𓏇𓇋𓊤𓅱𓇋𓇋𓅱𓂡[⯑][⯑]𓇋𓅱𓂞𓈖𓀀𓂋𓍿𓀀𓁐𓏥𓇋𓄿𓏏𓄦𓄹𓏥𓋴𓈖𓏥<br>
𓎡𓄿[⯑][⯑][⯑][⯑]𓇋𓅓𓅓𓈖𓄿𓈖𓂸𓏏𓅱𓀗𓏥𓇋𓅱𓆑𓀨𓂡𓈖𓆑[⯑]<br>
[⯑]𓊪𓈖𓂝𓊜𓂡𓃫𓅆𓅯𓄿𓇋𓇋𓎡𓂧𓏇𓇋𓏏𓈇𓏤𓊖[⯑][⯑]𓈖𓉔𓅓𓀁𓁷𓂋𓏤𓎡<br>
𓁹𓇋𓇋𓃫𓅆[⯑][⯑][⯑]𓈖𓉔𓅓𓉔𓅓𓀁𓅓𓄚𓈖𓏌𓅱𓉐𓎡<br>
𓁹[⯑]𓇋𓅓𓎡𓏏𓄿𓎟𓏏𓈖𓈖𓄿𓈖𓃀𓆷𓄿𓅱𓌪𓊌𓈔𓏤[⯑][⯑]<br>
𓉔𓄿𓇋𓇋𓂻𓎡𓁷𓏤𓁷𓂋[⯑][⯑][⯑][⯑]𓈋𓏤𓊌<br>
𓈖𓄿[⯑][⯑]𓎡𓉔𓄿𓇋𓇋𓏏𓂻𓁷𓏤𓇋𓃀𓃙𓎛𓄑𓏥𓎡𓁷𓏤[⯑][⯑][⯑]𓅯𓄿𓈋𓏤𓊌<br>
𓅯𓄿𓐍𓊪𓈙𓄗𓃫𓅆𓂋𓎡𓅯𓄿𓐟𓏤𓅓𓂝𓈖𓄿𓐎𓅯𓄿𓎡𓄿𓏏𓊪𓅱𓌫𓈖𓃀𓂝𓏭𓂋𓏤𓅆𓅓𓍑𓍑𓁶𓎡[⯑][⯑]𓅯𓄿𓈔𓏤𓈇𓏥𓈖𓅃𓅆𓅓𓄋𓏏𓏤𓎡<br>
𓇋𓂋𓈖𓄿𓄥𓄿𓅓𓇋𓇋𓏛𓂡𓀀𓏥𓏎𓈖𓈖𓎡[⯑][⯑][⯑]𓂚𓄿𓂡[⯑]𓈔𓏤𓈇𓏥𓆈𓏥𓅓𓍑𓍑𓁶[⯑]<br>
𓇋𓂋𓅯𓄿𓍉𓊪𓏛𓈖𓂋𓍿𓀀𓁐𓏥[⯑]𓎡[⯑]𓎡𓂋𓂚𓄿𓂡𓆼𓄿𓂝𓂻𓈖𓋴𓈖𓏥𓈖𓄿𓇋𓇋𓏥𓋴𓈖𓈖[⯑]𓋴𓏏𓏥𓅱𓂝𓂋𓂧𓂾𓂻<br>
𓅓𓂝𓇋𓂻𓂋𓃀𓅱𓈖𓏥𓂋𓅱𓂻𓅯𓄿𓐟𓏤𓅓𓂝𓈖𓄿𓐎𓅓𓂝𓇋𓂻𓂋𓃀𓈖𓏥𓂋𓅱𓂻<br>
𓎡𓄿𓀁𓏠𓈖𓁺𓁹𓁹𓎡𓏭<br>
𓎡𓄿𓀁𓐩𓏌𓊌𓀓𓎡𓁷𓏤𓃀𓈖𓏌𓅱𓏏𓊌<br>
𓎡𓄿𓀁𓈖𓌰𓅓𓎛𓀔𓅪𓎡𓁷𓏤𓏏𓄿𓃀𓈖𓏌𓅱𓏏𓊌𓈖𓏏𓊪𓅱𓈎𓐟𓏤𓅱𓈖𓀀𓄿𓅆𓎛𓈖𓂝𓍑𓄿𓉔𓄿𓂋𓏤𓅆𓈖𓏏𓏭𓁷𓏤𓍏𓃀𓅯𓄿𓂺𓈖𓄿𓈖�𓈖𓏏𓀗𓁐𓏥𓈖𓈖𓏏𓏭𓁷𓏤[⯑][⯑]𓊹𓊹𓊹𓅆𓏥<br>
𓂞𓋴𓈖𓏥𓈖[⯑][⯑]𓅓𓅯𓄿𓉔𓂋𓅱𓇳𓏤𓅓𓆓𓂧𓅯𓄿𓂋𓂝𓇳𓅆𓇋𓅱𓆑𓁷𓏤𓅱𓃀𓈖𓇳𓅓𓆓𓂧𓅯𓄿𓊹𓅆𓁷𓂋𓏭𓇯𓐍𓆑𓏏𓅱𓃀𓈖𓇳𓆑𓅓𓆓𓂧𓊃𓊪𓊗𓈖𓊃𓊃𓀀𓏤𓆗𓅓𓆓𓂧[⯑]𓅓𓆓𓂧𓆓𓂧𓆑𓏏𓆙𓅆𓈖𓏏𓏭𓅓𓄂𓏏𓏤𓅱𓇋𓄿𓊛𓈖𓂋𓂝𓇳𓏤𓇋𓏏𓍃𓅓𓏏𓆗𓋴𓌪𓐓[⯑]<br>
[⯑][⯑]𓊪𓈖𓁷𓏤[⯑]𓏏𓊪𓈖𓈖𓈒𓏥𓎼𓄿𓇋𓇋𓅱𓆰𓏥𓈖𓐎𓏏𓌙𓈉[⯑][⯑]𓆤𓏏𓀗𓏊𓏥<br>
𓐩𓏞𓏛𓅓𓐍𓏏𓏛𓏥𓌡𓂝𓏏<br>
[⯑][⯑][⯑]<br>
𓎡𓏏[⯑]<br>
𓅯𓄿𓂝𓐍𓅱𓐎𓅯𓄿𓐟𓏤𓅓𓂝𓈖𓄿𓐎𓅯𓄿𓈙𓂋𓇋𓅪𓀀𓈖𓏏𓄿𓍛𓏏𓏤𓁐𓉔𓄿𓏏𓅱𓅓𓂝𓁐[⯑]𓅯𓄿𓅓𓂝𓈙𓂋𓂾𓐎[⯑]𓅯𓄿𓐟𓏤𓅓𓂝𓅱𓈖𓄿𓐎𓈖𓏏𓏭𓁷𓏤𓎛𓏏𓂡𓂡𓂡𓂋𓍑𓍑𓁶𓅯𓄿𓅷𓏤𓅓𓂝𓂓𓏤𓈖𓄿𓐎𓈖𓏏𓏭𓁷𓏤𓎛𓏏𓂡𓂡𓂡[⯑][⯑]𓅯𓄿𓇋𓃀𓅱𓇓𓅱𓈖𓄿𓐎𓈖𓏏𓏭𓁷𓏤𓎛𓏏𓂡𓂡𓂡𓂋𓄡𓏏𓏤[⯑][⯑][⯑]𓈖𓏏𓏭𓁷𓏤𓈝𓅓𓏏𓂻𓅓𓅷𓄿𓇋𓇋𓂷𓂡<br>
𓂞𓀀𓏏𓅱𓈖𓅓𓂝𓅯𓄿𓂝𓐍𓅱𓐎<br>
𓂞𓀀𓏏𓅱𓈖𓅓𓂝𓅯𓄿𓐟𓏤𓅓𓂝𓈖𓄿𓐎<br>
𓇋𓅱𓎡𓈖𓈖𓄿𓈖𓉻𓂸𓏏𓅱�𓄛𓏥𓈙𓌳𓄿𓅓𓅱𓀦𓍱𓏥𓈖𓏏𓏭𓁷𓏤𓈉𓏏𓏤<br>
𓅯𓄿𓇳𓅆𓂞𓆑𓇋𓄿𓏏𓄦𓄹𓆑𓂋𓏏𓄿𓈉𓏏𓏤𓂋𓏠𓈖𓂢𓏤𓄹𓆑𓂋𓅯𓄿𓈋𓏤𓊌𓈖𓄑𓏛𓅓𓂝𓂋𓏤𓈎𓄿𓅆<br>
𓎔𓂡𓈖𓆑𓅓𓋁𓃀𓂢𓆑𓇋𓅱𓆑𓁷𓏤𓈙𓂝𓂧𓄦𓌪𓂡𓅓𓋀𓅓𓂢𓆑<br>
𓇋𓅱𓈖𓄿𓇋𓇋𓏥𓆑𓊃𓈖𓆑𓂐𓏥𓁷𓏤𓉔𓄿𓏏𓂻𓁷𓏤𓂋𓂧𓅱𓂾𓄹𓆑𓉔𓄿𓇋𓇋𓂻𓈖𓋴𓈖𓏥𓅓𓂋𓏤𓈖𓅯𓄿𓃛𓅱𓏏𓈖𓈇𓏥<br>
𓅯𓄿𓃛𓅱𓏏𓈖𓈇𓏥𓁷𓏤𓁷𓂋𓇋𓇋𓏏𓐡𓀁𓏥𓁷𓏤𓆓𓂧<br>
𓅓𓂝𓇋𓇋𓂻𓏥𓈖𓀀𓊗𓏤𓏤<br>
𓈖𓅓𓂝𓋴𓇼𓄿𓏏𓀁[⯑]𓂋[⯑]<br>
𓂝𓈖𓍘𓇋𓅆𓈖𓇋𓀁𓂧𓏭𓏏𓄿𓈎𓏭𓈖𓄿𓌙𓈉𓇋𓅱𓋴𓁷𓏤𓏎𓈖𓏏𓏤𓏤𓏤𓏤𓏤𓏤𓏤𓂧𓂧𓏊𓈖𓏏𓌉𓋞𓏤𓏤𓏤𓏤𓏤𓏤𓏤𓏤𓂧𓂧𓏊𓈖𓏏𓈔𓏤𓈇𓏥𓇋𓅱𓋴𓁷𓏤𓈖𓃛𓅱𓇋𓇋𓏛𓂡𓈖𓄿𓈖𓊃𓈖𓆑𓂐𓏥𓈖𓅯𓄿𓂋𓂝𓇳𓏤𓁷𓏤𓅯𓄿𓃛𓅱𓏏𓈖𓈇𓏥𓇋𓅱𓋴𓁷𓏤[⯑]𓍏𓃀𓅱𓏊𓂡𓋴𓏏𓏥𓈖𓄿𓈖[⯑]𓈖𓅯𓄿𓂋𓂝𓇳𓏤𓈖𓏏𓏭𓂧𓁷𓂋𓅪𓋴𓏏𓏥𓂋𓈞𓅓𓇋𓇋𓅱𓆰𓏥<br>
𓉔𓏏𓂡𓂡𓇋𓇋𓂡𓋴𓈖𓏥𓁷𓏤𓈙𓂋𓇋𓏏𓂉𓄹𓈖𓅯𓄿𓂝𓐍𓅱𓐎𓎛𓏏𓂡𓂡𓇋𓇋𓂡𓋴𓈖𓏥𓁷𓏤𓈖𓄿𓇋𓇋𓏥𓆑[⯑]<br>
𓅓𓂝𓇋𓂻𓂋𓅱𓇋𓂻𓎡𓏏𓅱𓉻𓈐𓅯𓄿𓂝𓐍𓅱𓐎<br>
𓅓𓂝𓇋𓂻[⯑][⯑]𓏏𓅱𓉻𓈐𓅯𓄿𓐟𓏤𓅓𓂝𓅱𓈖𓄿𓐎<br>
𓅓𓂝𓇋𓂻𓅓𓐟𓏤𓏏𓄿𓎔𓎛𓏏𓁸𓈖𓏏𓏭𓅓𓂧𓏏𓏤𓀀<br>
[⯑]𓉔𓄿𓇋𓇋𓂻𓁷𓏤𓅯𓄿𓃛𓅱𓏏𓈖𓈇𓏥𓋴𓆣𓂋𓏏𓅱𓁷𓏤𓏏𓄿𓇋𓄿𓏏�𓈇𓏤𓁹𓏏[⯑]<br>
𓏌𓎡𓀀𓃫<br>
𓉔𓄿𓂻𓈖𓀀𓅓𓊪𓏏𓇯𓂋𓂧𓎼𓄿𓋴𓂾𓂻𓁷𓏤[⯑][⯑]<br>
[⯑]𓁷𓏤[⯑]𓈖𓇣𓏏𓏭𓌾𓏥<br>
𓐩𓏌𓂡𓊮𓁷𓏤𓎛𓋴𓐟𓄿𓈗𓏊𓏥<br>
𓂞𓂋[⯑][⯑][⯑]𓈖𓂭𓏤𓄹<br>
𓎡𓏏[⯑]<br>
𓅯𓄿𓎡𓉔𓄿𓃀𓅱𓃫𓂡𓈖𓃫𓅆𓂋𓅯𓄿[⯑]𓅯𓄿𓎛𓆓𓈖𓆓𓈖𓂡𓈖𓃫𓅆𓂋𓎡<br>
𓅯𓄿𓎡𓉔𓄿𓃀𓅱𓃫𓂡𓈖𓅯𓄿[⯑]𓇋𓅱𓆑𓁷𓏤𓇋𓃀𓃙𓈗𓂡𓈗𓂋𓏏𓄿𓊪𓏏𓇯𓂋𓎡<br>
𓎡𓄿𓀁𓐖𓈖𓏛𓆑𓏏𓄿[⯑][⯑]𓅯𓄿𓇋𓇋𓆑𓐍𓊪𓈙𓄗𓏤𓏤𓁷𓏤𓎡<br>
𓎡𓄿𓀁𓂧𓊪𓏏𓄓𓀁𓎡𓈖𓄿𓂧𓊪𓅱𓄓𓀁𓅯𓄿[⯑]𓅓𓂧𓏏𓏤𓆑<br>
𓎡𓄿𓀁𓁹𓇋𓇋𓅯𓄿𓈗𓋴𓐟𓄿𓎛𓃃𓂻𓏥[⯑]<br>
𓎛𓏏𓂡𓂡𓇋𓇋𓂡𓃀𓂝𓏭𓂋𓏤𓅆𓂋𓎡𓅓𓅯𓄿𓂝𓈙𓐎𓆭𓈖𓏏𓏭𓅓𓂧𓏏𓏤𓆑<br>
𓄙𓅓𓏛𓆑𓏏𓅱𓅓𓈖𓄿𓈖𓎛𓆰𓈖𓇋𓇋𓏏𓈔𓏥𓈖𓂝𓈙𓐎𓆭𓈖𓏏𓏭𓅓𓂧𓏏𓏤𓆑<br>
[⯑][⯑]𓏇𓇋𓈖𓄿𓏥𓅓𓂋𓂝𓏤𓅯𓄿𓐟𓏤𓅓𓂝𓅱𓈖𓄿𓐎𓇋𓅱𓈖𓄿𓈖𓊹𓊹𓊹𓅆𓁷𓏤𓁹𓏏𓂋𓎡𓅯𓄿𓋴𓐍𓂋𓏏𓀁𓈖𓁹𓂋𓅱𓅯𓄿𓊹𓅆𓎛𓈖𓂝𓅯𓄿𓈗𓎛𓈖𓂝𓈖𓄿𓈖𓂸𓏏𓅱𓏏𓂺𓏥𓆈𓅱𓏥𓈖𓃫𓅆𓎛𓈖𓂝𓈖𓄿𓈖𓅓𓏏𓅱𓏏𓂺𓏥𓂧𓁷𓂋𓅱𓅪𓏥𓈖𓆄𓅱𓅆𓅭𓏤𓅆𓇳𓅆𓎛𓈖𓂝𓈖𓄿𓈖𓂸𓏏𓅱𓏏𓂺𓏥𓈖𓄋𓈐𓏏𓏥𓅆𓈖𓏏𓏭𓏇𓇋𓎛𓆑𓄫𓅱𓆙𓎛𓈖𓂝𓈖𓄿𓈖𓂸𓏏𓅱𓏏𓂺𓏥𓈖𓅯𓄿𓊹𓅆𓁷𓂋𓏭𓇯𓎛𓈖𓂝𓈖𓍇𓏌𓅱𓎡𓄿𓂋𓏤𓅆𓏏𓄿𓇋𓇋𓆑𓈞𓏏𓁐𓈖𓄿𓈖𓂸𓏏𓅱𓏏𓂺𓏥𓈖𓂋𓈙𓊪𓅱𓅆𓎛𓈖𓂝𓇋𓀁𓏏𓅱𓅓𓂝𓅆𓏏𓄿𓇋𓇋𓆑𓈞𓏏𓁐<br>
𓈖𓄿𓈖𓂸𓏏𓅱𓏏𓂺𓏥𓈖𓏏𓄿𓐍𓏏𓊮𓂋[⯑]𓅯𓄿𓂝𓐍𓅱𓐎<br>
𓅓𓂸𓏏𓅱𓏏𓂺𓏥𓈖𓏏𓐍𓏏𓊮𓂝𓐍𓅓𓊮𓋴𓈖𓏥𓏏𓅱<br>
𓎡𓄿𓀁𓐖𓈖𓏛𓎡𓏇𓇋𓐖𓈖𓏛𓋴𓆑𓇳<br>
𓎡𓄿𓀁𓂝𓐍𓅓𓇋𓇋𓊮𓎡𓏇𓇋𓂝𓐍𓅓𓅱𓊮𓌉𓈋𓇋𓇋𓏏𓏊𓏥𓈖𓈖𓄿𓈖𓏏𓏭𓁷𓏤𓌨𓂋𓏭𓏛𓀏<br>
𓎡𓄿𓀁𓁹𓇋𓇋𓎡𓇋𓋴[⯑]𓇋𓅓𓁷𓏤𓃛𓅱𓏏𓈖𓈇𓏥<br>
𓎡𓄿𓀁𓅓𓏏𓀏𓎡<br>
𓎡𓄿𓀁𓂋𓐍𓏛𓈖𓄿𓈖𓊹𓊹𓊹𓅆𓏥𓂋𓆓𓂧𓏏𓅱𓎡𓅓𓏏𓀏𓍘𓇋<br>
𓎡𓄿𓀁𓂋𓐍𓏛𓈖𓄿𓈖𓉗𓁷𓂋𓅱𓏏𓆗𓏥𓂋𓆓𓂧𓄂𓏏𓏭𓄣𓎡𓉐𓂋𓅱𓂻𓂋𓃀𓅱𓈖𓏥𓂋𓅱𓂻<br>
𓆓𓂧𓀀𓇓𓅱𓈖𓅯𓄿𓊹𓅆𓇼𓄿𓅱𓇳𓎛𓈖𓂝𓅱𓍑𓄿𓏛𓋴𓈖𓃀𓏛𓅆𓋴𓇛𓅓𓏛𓄣𓏤𓂻𓅱𓂋𓉐𓏤𓂋𓂝𓇳𓅆𓂋𓆓𓂧<br>
𓈎𓈖𓇋𓇋𓅱𓂡𓅃𓅆𓅯𓄿[⯑]<br>
𓆓𓂧𓌃𓏤𓏥𓁷𓏤𓉐𓂋𓏏�𓈒𓏥[⯑][⯑]𓁷𓏤𓇋𓂋𓊪𓏊𓏥<br>
𓁹𓅱𓅓𓐍𓏏𓏛𓏥𓌡𓂝𓀀𓏤<br>
𓂞𓅱𓂋𓆑<br>
𓎡𓏏�𓏏𓏛𓀁<br>
𓅓𓂝𓎡𓁹𓈖𓀀𓄂𓏏𓏤𓎡𓅯𓄿𓐟𓏤𓅓𓂝𓅱𓈖𓄿𓐎<br>
𓅓𓂝[⯑][⯑][⯑][⯑]𓎡𓅯𓄿𓈖𓏏𓏭𓉔𓂋𓊪𓅱𓈗𓅓𓂝𓏏𓄹𓏥𓈖𓏠𓈖𓏛𓀀𓀗𓈖𓏠𓈖𓏛𓁐𓏇𓇋𓅯𓄿𓈖𓏏𓏭𓁷𓏤𓅯𓄿𓇋𓇋𓆃𓎛𓈖𓂝𓈖𓏏𓆑𓊢𓂝𓂻𓋴𓏠𓈖𓏌𓅱𓍖𓏛𓁷𓏤𓊨𓏏𓉐𓈎𓄿𓏏𓀠𓏛𓏇𓇋𓅯𓄿𓇋𓇋𓆃𓅯𓄿𓂋𓂝𓇳𓅆𓇋𓅱𓆑𓁷𓏤𓅱𓃀𓈖𓇳<br>
𓁹𓈖𓀀𓄂𓏏𓏤𓎡𓏇𓏏𓏏𓏛𓅯𓄿𓐟𓏤𓅓𓂝𓅱𓈖𓄿𓐎𓁹𓈖𓀀𓄂𓏏𓏤𓎡𓏇𓏏𓏏𓏛𓅯𓄿𓈖𓏏𓏭𓉔𓂋𓊪𓅱𓈗<br>
𓇋𓈖𓇋𓅱𓂜𓈖𓂋𓐍𓏛𓎡𓅱𓀀𓅯𓄿𓐟𓏤𓅓𓂝𓅱𓈖𓄿𓐎<br>
𓅓𓂝𓎡𓅓𓅓𓂝𓅱𓂋𓏤𓇋𓄿𓅆𓂋𓐍𓏛𓅱𓀀𓂋𓆓𓂧<br>
𓈖𓅱𓀀𓏏𓄿𓂧𓈖𓇋𓇋𓀀𓁐𓏥𓈖[⯑]𓈖𓄿𓈖𓏏𓏭𓁷𓏤𓌃𓂧𓏏𓀁𓏥𓅓𓂝𓈖𓄿𓈖𓎛𓆑𓄫𓅱𓆙𓏥𓈖𓏏𓏭𓁷𓏤𓄡𓂧𓃀𓅱𓌪𓂡𓈖𓄿𓈖𓆑𓄫𓅱𓆙𓈖𓄿𓈖𓁹𓐖𓈖𓏛𓅯𓄿𓊡𓅱𓏥𓈖𓈎𓏭𓏏𓏐𓈀𓏥𓇋𓇋𓆙𓏏𓄿𓇋𓇋𓋴𓈖𓏥𓅓𓏏𓁐<br>
𓅓𓂝𓎡𓊃𓈖𓈎𓅱𓄓𓀁𓈖𓀀𓅓𓏠𓈖𓂧𓅱𓂑𓏥𓈖𓂝𓈖𓍘𓇋𓆗𓏏𓄿𓂝𓅓𓂋𓏤𓇋𓇋𓏏𓃒𓉻𓏏𓏛𓈖𓏏𓃫𓅆<br>
𓅓𓂝𓎡𓈎𓈖𓏌𓅱𓏛𓏥𓈖𓌃𓂧𓏏𓀁𓏥𓎛𓈖𓂝𓀀𓂋𓎡<br>
𓋴𓅨𓂋𓇋𓈗𓀁𓈖𓀀𓋴𓏏𓅓𓅯𓄿𓂓𓏤𓅷𓏤𓏊𓉻𓂝𓄿𓏛𓈖𓃫𓅆𓁹𓈖𓀀𓐖𓈖𓏛𓋴𓅨𓂋𓇋𓈗𓀁𓋴𓏏𓏥𓅓𓅯𓄿𓇋𓇋𓆑𓈖𓌰𓅓𓏊<br>
𓄔𓅓𓊗𓏤𓏤𓅯𓄿𓐟𓏤𓅓𓂝𓅱𓈖𓄿𓐎𓄔𓅓𓊤𓅱𓀁𓃫𓅆[⯑]𓄔𓅓𓈖𓄿𓇋𓇋𓏥𓆑𓋴𓅱𓉔𓄿𓃫𓂡<br>
𓇋𓂋𓃹𓈖𓈖𓏏𓅱𓎡[⯑][⯑]<br>
𓆑𓄿𓇋𓇋𓀋𓂡𓏏𓅱𓃫𓅆𓁷𓂋𓏭𓇯[⯑]𓂧𓏏𓏤𓆑<br>
𓄙𓅓𓏛𓆑𓏏𓅱𓁷𓏤[⯑][⯑][⯑]<br>
𓎛𓏏𓂡𓂡𓇋𓇋𓂡[⯑]𓏏𓅱𓁷𓏤𓅯𓄿𓇋𓏏𓂋𓏏𓈗<br>
𓆓𓂧[⯑][⯑]<br>
[⯑]𓏏𓅱𓈖𓅃𓅆𓎛𓈖𓂝𓃫𓅆𓁷𓏤𓆑<br>
𓋴𓅨𓂋𓇋𓈗𓂡𓏏𓅱[⯑][⯑]<br>
𓋴𓅨𓂋𓇋𓈗𓀁𓏏𓅱𓈖𓄿𓈖𓈉𓏏𓏥𓅯𓄿𓈖𓏏𓏭𓉔𓂋𓊪𓅱𓈗<br>
[⯑][⯑][⯑]𓇋𓅱𓏥𓇋𓃀𓃙𓏏𓈗𓀁<br>
𓋴𓅨𓂋𓇋𓈗𓀁𓏏𓅱𓈖𓄿𓈖𓈉𓏏𓏥𓇋𓅱𓏥𓍑𓄿𓅓𓂝𓂝𓂝𓅱𓅪𓏥<br>
[⯑][⯑]𓏏𓄿𓄿𓎛𓏏𓈇𓏥𓍑𓄿𓅓𓂝𓏏𓅪𓏥𓆼𓄿𓏭𓂋𓏤𓃀𓅱𓌙𓈉𓏏𓄿𓎛𓏏𓈇𓏥𓁹𓏏𓍃𓅓[⯑][⯑]𓏏𓄿𓁹𓏏𓏏𓍃𓅓𓋴𓐟𓄿𓏏𓀁𓅓𓈖𓄿𓈖𓈗[⯑][⯑]𓈖[⯑]<br>
𓈖𓏏𓋴𓁹𓊃𓋴𓅨𓂋𓇋𓈗𓀁𓎡𓅯𓄿𓐟𓏤𓅓𓂝𓅱𓈖𓄿𓐎𓈖𓏏𓋴𓁹𓂋[⯑]𓋴𓅨𓂋𓇋𓈗𓀁[⯑]𓅯𓄿𓈖𓏏𓏭𓉔𓂋𓊪𓅱𓈗𓅓𓅯𓄿𓂋𓂧𓂾𓄹𓏤𓏤𓈖𓏏𓏭𓁷𓏤𓈝𓅓𓏏𓂻𓅓𓏏𓄿𓏠𓈖𓏏𓅱𓂾𓄹𓏤𓏤[⯑]𓁷𓏤𓋴𓐍𓋴𓐍𓂻𓅓𓅯𓄿𓄖𓅱𓏭𓈖𓏏𓏭𓁷𓏤𓎡𓊃𓏏𓀓𓆑𓅓𓈖𓄿𓇋𓄿𓄿𓏏𓄦𓄹𓅯𓄿[⯑]𓂝𓏏𓄹𓅓𓅯𓄿𓇋𓇋𓆑𓂋𓏠𓈖𓅯𓏤𓄹𓏤𓏤𓅓𓅘𓎛𓃀𓏏𓄹𓆑𓅓𓏏𓄿𓇋𓇋𓆑𓂧𓏏𓏭𓏤𓏤𓈖𓏏𓏭[⯑]𓈖𓆑𓈖𓏏𓏭𓅓𓂝𓆑𓅓𓃛𓅱𓍑𓄿𓅓𓂝𓏭𓈖𓄿𓁸𓈖𓏏𓏭𓅓𓅓𓂝𓄡𓏏𓏤𓄹𓆑𓈖𓏏𓏭𓌳𓐙𓂝𓏛[⯑][⯑][⯑]𓎼𓎼𓏏𓄹𓏤𓏤𓎛𓈖𓂝𓅯𓄿𓄂𓏏𓏭𓄣𓅓𓅱𓆑𓄿𓅱𓄹𓆑𓎛𓈖𓂝𓇥𓂋𓅱𓅱𓄹𓆑𓅓𓅯𓄿𓇋𓇋𓆑[⯑]𓅓𓏏𓄿𓇋𓇋𓆑𓋴𓊪𓏏𓂏𓏤𓏤𓈖𓏏𓏭𓁷𓏤𓌃𓂧𓏏𓀁𓏥𓅓𓂋𓈙𓏏𓂉𓄹𓆑𓏏𓄿[⯑][⯑][⯑]𓆑𓁹𓁹𓏤𓏤𓏏𓈖𓏏𓏭𓁷𓏤𓊪𓏏𓂋𓇋𓆳𓁺𓅓𓏏𓄿𓍿𓅱𓏥𓏤𓏤𓏤𓏤𓏤𓏤𓏤𓈖𓏏𓍑𓍑𓁶𓆑<br>
𓎡𓄿𓀁[⯑][⯑][⯑][⯑]𓎡𓅓𓏏𓀏<br>
𓎡𓄿𓀁𓂋𓐍𓏛𓈖𓄿𓈖𓉗𓏏𓉐𓁷𓂋𓅱𓏏𓆗𓏥[⯑]𓉐𓂋𓂻𓈖[⯑][⯑]<br>
[⯑][⯑]𓂋𓉐𓏤𓂋𓂝𓇳𓅆𓂋𓆓𓂧<br>
𓈎𓈖𓇋𓇋𓅱𓂡𓅃𓅆𓅯𓄿[⯑][⯑]𓂜𓏏𓏭𓅪𓄖𓏏𓏭𓂡𓆑𓏭𓅯𓄿𓈖𓏏𓏭𓉔𓂋𓊪𓅱𓈗𓂜𓈖𓉔𓉔𓊮𓂋[⯑]𓊹𓅆𓌳𓐙𓂝𓏏𓏭𓆄𓏛𓀀<br>
𓆓𓂧𓏏𓅱𓂋𓏤𓊪𓈖𓁷𓏤𓎛𓋴𓐎𓏥[⯑][⯑][⯑]𓈖𓏏[⯑]<br>
𓐩𓏌𓂡[⯑]<br>
𓎡𓏏[⯑]<br>
𓈖𓄿𓈖𓋴𓂋𓐍𓅱𓀁𓏥𓈖𓈖𓄿𓈖𓊹𓊹𓊹𓅆𓏥𓂋𓅯𓄿𓂝𓐍𓅱𓐎𓈖𓄿𓈖[⯑][⯑][⯑][⯑][⯑]𓅯𓄿𓈖𓏏𓏭𓉔𓂋𓊪𓅱𓈗𓈖𓄿𓇋𓇋𓏥𓋴𓈖𓏥𓋴𓂋𓐍𓅱𓀁𓏥𓇋𓅱[⯑][⯑][⯑]𓈖𓈖𓄿𓈖𓀔𓅱𓅆𓏥𓈖𓏌𓏏𓇯𓆗[⯑]𓈖𓄿𓈖𓂝𓂝𓏏𓅱𓅪𓏥𓈖𓊹𓅆𓎟𓏏𓈖𓄿𓈖𓏏𓏭𓁷𓏤𓅓𓂝𓎡𓏛𓄂𓏏𓏭𓄣𓈖𓅯𓄿𓈖𓏏𓏭𓅓𓏏𓅱𓀏𓇥𓂋𓁹𓈖𓅯𓄿𓈙𓂋𓇋𓀔𓅆𓉻𓂝𓄿𓏛[⯑]𓅯𓄿𓂋𓂝𓇳𓅆𓎝𓎛𓏛𓂧𓏏𓏤𓄹𓁷𓏤𓅯𓄿𓇋𓄿𓅱𓀗𓁹𓆑𓄿𓏏𓀋𓂡𓈖𓄿𓈖𓈋𓅱𓅱𓊌𓏥𓅯𓄿𓈖𓏏𓏭𓁷𓏤𓅯𓄿𓇋𓇋𓂺𓏇𓇋𓂓𓂸𓃒𓈖𓋴𓌳𓄿𓅓𓅱𓃒<br>
𓎡𓄿𓀁𓆑𓎼𓄿𓂷𓂡𓆑𓂋𓏤𓈖𓅯𓄿𓐟𓏤𓅓𓂝𓅱𓈖𓄿𓐎<br>
𓎡𓄿𓀁𓆑𓎼𓄿𓂷𓂡𓆑𓏏𓄿𓇋𓇋𓆑[⯑]𓏤𓏤𓏏𓎛𓈖𓂝𓏏𓄿𓇋𓇋𓆑𓂝𓂝𓏏𓅪𓏥𓈖𓏏𓏭𓈍𓂝𓅓𓂻𓍘𓇋𓈖𓄂𓏏𓏭𓄣𓆑<br>
𓆑𓎼𓄿𓏏𓂷𓂡𓋴𓏏𓏥𓏏𓄿𓂧𓏏𓏤𓏤𓏤<br>
𓆼𓄿𓐍𓅱𓂻𓏥𓈖𓃫𓅆𓊪𓏏𓂋𓇋𓆳𓁺𓏏𓅱𓏎𓈖𓈐𓇯𓅆𓇋𓅱𓎡[⯑][⯑][⯑]𓎡𓇋𓅱𓆑𓁷𓏤𓎛𓏏𓂡𓂡𓂡𓂋𓎡𓅓𓏏𓄿[⯑][⯑][⯑]𓆑𓅓[⯑]𓅓𓅯𓄿𓇋𓇋𓆑[⯑]𓏏𓄿𓊪𓏏𓇯[⯑][⯑][⯑][⯑]𓉻𓂝𓄿𓏛𓇥𓂋𓇋𓂡𓂝𓅓𓂝𓇋𓇋𓏏𓆱[⯑][⯑]𓈖𓅓𓏏𓀏<br>
𓎡𓄿𓀁𓅱𓆼𓄿𓐍𓂻𓆑𓏏𓄿𓇋𓇋𓎡𓇏𓏏𓈇𓏤𓈖𓏏[⯑]<br>
[⯑][⯑]𓏏𓅱𓁷𓏤𓁷𓂋𓏭𓇯𓈖𓂧𓏏𓏤𓆑<br>
𓄙𓅓𓏛𓆑𓏏𓅱[⯑]<br>
[⯑][⯑]𓏏𓅱𓅓𓂝𓈎𓄿𓂭𓂭𓏛𓎡𓂋𓅯𓄿[⯑][⯑][⯑]𓊹𓅆<br>
𓎡𓄿𓀁𓂞[⯑]𓏏𓅱𓂋𓅯𓄿𓈎𓅱𓎛𓈖𓏊𓈖𓅯𓄿𓉔𓇋𓂺𓈖[⯑]<br>
𓉔𓄿𓇋𓇋𓂻𓅯𓄿𓐟𓏤𓅓𓂝𓅱𓈖𓄿𓐎𓂋𓅯𓄿𓃛𓅱𓏏𓈖𓈇𓏥<br>
𓎡𓄿𓀁𓐖𓈖𓏛𓏏𓅱𓈖𓄿𓈖𓍘𓈖𓏥𓂋𓏤𓇋𓇋𓅱𓂡𓏥𓈖𓃫𓅆<br>
𓃹𓈖𓉿𓂡𓏥𓂋𓏤𓏥𓏏𓈖𓏥𓈖𓄿𓈖𓂸𓏏𓅱𓀗𓏥𓈖𓏠𓈖𓏛𓀀𓀗𓈖𓏠𓈖𓏛𓁐<br>
𓃀𓈙𓂐𓏥𓏏𓈖𓏥𓅯𓄿𓂝𓐍𓅱𓐎𓈖𓏏𓏭𓇋𓅓𓏏𓈖𓏥<br>
𓅓𓂝𓎡𓂜𓈖𓆓𓂧𓀀𓈖𓂸𓏏𓀗𓎟�<br>
𓅓𓂝𓎡𓆓𓂧𓀀𓈖𓈖𓄿𓈖𓂸𓏏𓅱𓀗𓏥𓁹𓊏𓊪𓂡𓅯𓄿𓂝𓐍𓅱𓐎<br>
𓎡𓄿𓀁𓈞𓊃𓀔𓏥[⯑]𓊪𓎼𓄿𓂘𓂡𓅂𓈖𓏭𓁷𓏤𓃛𓅱𓏏𓈖𓈇𓏥<br>
𓎡𓄿𓀁𓂋𓐍𓏛𓅯𓄿𓇳𓅆𓂋𓆓𓂧𓅯𓄿𓐟𓏤𓅓𓂝𓅱𓈖𓄿𓐎𓅓𓏏𓀏<br>
𓎡𓄿𓀁𓂋𓐍𓏛𓈖𓄿𓈖𓉗𓏏𓉐𓁷𓂋𓅱𓏏𓆗𓏥𓅯𓄿𓉐𓂋𓂻𓈖𓄂𓏏𓏭𓄣[⯑]𓅯𓄿[⯑][⯑]𓂜𓏏𓏭𓅪𓄖𓏏𓏭�𓂡𓆑𓏭𓎛𓈖𓂝𓅯𓄿𓐟𓏤𓅓𓂝𓅱𓈖𓄿𓐎𓈖𓏏𓏭[⯑]<br>
[⯑]𓅓[⯑]<br>
[⯑][⯑][⯑]𓌡𓂝𓏏𓏤<br>
𓐎𓏏𓅱𓂡𓁷𓂋𓋴<br>
𓇍𓇋𓂻𓈖𓎡[⯑][⯑][⯑][⯑]𓉔𓂋𓊪𓅱𓈗<br>
𓇋𓈖𓇋𓅱𓂞𓈖𓎡𓁷𓏤𓎡𓂋𓈝𓅓𓏏𓂻𓈖[⯑]<br>
[⯑]𓎡𓅱𓀀𓂋𓄂𓏏𓏤𓅯𓄿�𓏌𓅱𓀁𓀀𓂋𓄂𓏏𓏤𓅯𓄿𓅡𓎡𓀀𓈖𓅃𓅆𓋴𓆼𓄿𓀁[⯑]𓅓𓂋𓈖𓀁𓈖𓅃𓅆𓅓𓂋𓂝𓏤𓅓𓂋𓈖𓀁𓈖𓃫𓅆𓅯𓄿𓎟𓈖𓏏𓄿𓊪𓏏𓇯<br>
𓆑𓄿𓇋𓇋𓀋𓂡𓆑𓐍𓊪𓈙𓄗𓆑𓋴𓐍𓂋𓀒𓆑𓅯𓄿𓇋𓇋𓎡𓎔𓂢𓏤𓎛𓈖𓂝𓏏𓄿𓇋𓇋𓎡𓎛𓏏𓇋𓇋𓏏𓂻<br>
𓉔𓄿𓇋𓇋𓂻𓎡𓁷𓏤𓅯𓄿𓃛𓅱𓏏𓈖𓈇𓏥𓈖𓏏𓏭𓊪𓂧𓌒𓈖𓎡𓅯𓄿𓇋𓇋𓎡𓈀𓅱𓍱𓁷𓏤𓆑<br>
𓅓𓂝𓎡𓏏𓅱𓇋𓅓𓅓𓐟𓏤𓄂𓏏𓏤𓎡<br>
𓅓𓏏𓀏𓎡𓁷𓏤𓆑<br>
𓄔𓅓𓇋𓇋𓀁𓄭𓂋𓂻𓍘𓇋𓂋𓉐𓏤𓇳𓅆𓂋𓆓𓂧<br>
[⯑][⯑][⯑][⯑][⯑]<br>
𓎡𓏏<br>
𓍞𓁺𓊗𓏤𓏤𓅯𓂝𓐍𓅱𓐎𓍞𓁺𓊗𓏤𓏤[⯑]𓅯𓄿𓈖𓏏𓏭𓈖𓌰𓅓𓂝𓅱𓁀[⯑]𓃫𓅆𓅯[⯑][⯑][⯑]<br>
[⯑]𓈖𓄿[⯑][⯑]<br>
𓆑𓄿𓇋𓇋𓀋[⯑]<br>
𓁹𓃫𓅆[⯑]𓎡[⯑][⯑]𓁷𓏤𓍑𓍑𓁶𓎡<br>
𓎡𓄿𓀁𓈝𓅓𓂻𓎡𓐍𓆑𓏏𓈖𓄿𓈖𓏏𓏭𓂋𓈙𓊪𓅱𓅆𓁷𓏤𓄡𓂧𓃀𓅱𓌪𓂡𓋴𓏏𓏥𓎛𓈖𓂝𓈖𓄿𓈖𓏏𓏭𓁷𓏤𓈝𓅓𓏏𓂻𓐍𓆑𓏏𓅯𓄿𓍯𓄿𓇋𓇋𓅱𓈐𓂻𓈖𓏎𓈖𓇯𓅆[⯑]𓏠𓈖𓏏𓁐[⯑][⯑]<br>
[⯑][⯑]𓋴𓈖𓏥<br>
𓂜𓈖𓏌𓎡𓀀𓄡𓂧𓃀𓅱𓌪𓂡𓏏𓅱<br>
𓅓𓅃𓅆𓄡𓂧𓃀𓅱𓌪𓂡𓏏𓅱𓅓𓇋𓇋𓊪𓎼𓂧𓂧𓌙𓅯[⯑]𓄂𓏏𓏭𓄣𓎡<br>
𓂋𓂝𓇳𓅆𓎛𓈖𓂝𓇳𓏌𓏏𓊹𓊹𓊹𓅆𓏥𓆑𓅓𓂸𓏏𓂋𓅱𓂭𓂭𓀁𓀀<br>
[⯑][⯑]𓅓𓆓𓂧𓅯𓄿𓈖𓏏𓏭𓁷𓈖𓈞𓅓𓂡𓅓𓄿𓇋𓇋𓂝𓄏𓎟𓎛𓈖𓂝𓅯𓄿𓈖𓏏𓏭[⯑]<br>
[⯑][⯑]𓏏𓄿𓈙𓂋𓇋𓏏𓅪𓁐[⯑]𓎛𓇳𓎛[⯑][⯑]𓈖𓏏𓄿𓊪𓏏𓇯𓈖𓏏𓏭𓈎𓄿𓀠𓏛𓍘𓇋𓂋𓁷𓂋𓏭𓇯𓏏𓄿𓌢𓈖𓏏𓁐𓈖𓏏𓄿𓇋𓄿𓂧𓏏𓀗𓈗𓎛𓈖𓂝[⯑]<br>
𓆓𓂧𓆑𓏏𓆙𓂋𓄂𓏏𓏤𓇋𓂋𓂝𓅱𓏏𓆗𓏥𓅓𓆓𓂧𓇋𓏠𓈖𓅆𓇋𓏠𓈖𓏏𓅆𓅓𓆓𓂧𓇋𓀁𓅐𓏏𓀗𓅆[⯑]<br>
[⯑]𓊨𓁺𓅆𓁷𓏤𓆑𓊃𓈖𓏭[⯑]𓋴𓂧𓏏𓈅𓂡𓉐𓂋𓏏𓂻𓅓𓇾𓏤𓈇𓁷𓏤𓆑𓇋𓅱𓃹𓈖𓅧𓈎𓅱𓈀𓏥[⯑]<br>
𓅓𓏇𓏏𓏏𓏛𓅓𓆓𓂧𓇋𓏠𓈖𓅆𓊃𓊪𓊗𓈖𓏭𓅆𓄭𓏏𓏤𓃫𓅆𓇋𓂋𓈖𓅱𓏏𓆗𓎆𓎆𓎆𓎆𓎆𓎆𓎆𓈖𓊹𓊹𓊹𓅆𓏥𓁶𓊪𓏭𓇳𓅆𓆓𓂧𓆑𓏏𓆗𓅃𓅆<br>
𓆓𓂧𓏏𓅱𓂋𓏤𓊪𓈖𓊃𓊪𓊗𓏤𓏤𓏤𓏤<br>
𓂢<br>
𓎡𓏏<br>
𓅯[⯑]<br>
[⯑]𓂜𓁹𓏏𓎡𓏏𓏴𓏛𓏥𓂋𓆑<br>
𓇋𓂋𓇥𓂋[⯑]𓈖𓄿𓈖𓏠𓈖𓅱𓏏𓆭𓏥𓎛𓈖𓂝𓈖𓄿𓈖𓌥𓃀𓅱𓆰𓏥𓏌𓏤𓇋𓇋𓏏𓅯𓄿��[⯑]<br>
[⯑][⯑]𓎡𓅯𓄿[⯑]𓋴𓈖𓏥𓂝𓈖𓍘𓇋𓅆𓎛𓈖𓂝𓂝𓊃𓍘𓇋𓂋𓏤𓏏𓅱𓅆<br>
𓄞𓂧𓇋𓇋𓂡𓋴𓈖𓏥𓈖𓄿𓇋𓇋𓏥𓎡𓊃𓈖𓆑𓂐𓏥𓎛𓈖𓂝𓈖𓄿𓇋𓇋𓏥𓎡𓂸𓏏𓅱𓏏𓂺𓏥𓈖𓏏𓏭[⯑]<br>
[⯑]𓈋𓏤𓊌<br>
𓄡𓂧𓃀𓅱𓌪𓂡𓆑𓇋𓄿𓏏𓀗𓄛𓏥𓎟𓏏𓈖𓏏𓏭𓅓𓄚𓈖𓏌𓅱𓉐𓆑<br>
𓊢𓂝𓈖𓇋𓂝𓈙𓀁𓈖[⯑]<br>
[⯑]𓆑𓇓𓅱<br>
𓅓𓂝𓎡𓂋𓂝𓏏𓅱𓆑𓂋𓈎𓈖𓇋𓂘𓂡𓆑𓅯𓄿𓆃𓆑𓂋𓍑𓍑𓁶𓆑<br>
𓅓𓂝𓎡[⯑][⯑]<br>
[⯑]𓃀𓎛𓈖𓌪𓂡[⯑]𓇋𓅱𓀀𓂋𓎡𓅓𓅭𓏏𓅱𓏤𓈇𓏥<br>
𓅓𓊢𓂝𓂻𓅓𓈎𓄿𓃀𓏏𓄹𓆑<br>
𓆄𓅱𓅆𓂋𓎡𓎟𓈎𓄿𓃀𓏏𓄹<br>
�𓏏𓏛𓀁𓈖𓆑𓏏𓅱𓃀𓎛𓈖𓌪𓂡𓏏𓏏𓅱𓏏𓅱𓋴𓊢𓂝𓂻𓈖𓊃𓌃𓂧𓏏𓀁𓏥𓀀𓂋𓎡<br>
𓃹𓈖𓈖𓇋𓂝𓎛𓇹𓅆𓂋𓎡𓅓𓊪𓏏𓇯𓇋𓅱𓀀𓂋𓎡𓅓𓅭𓏏𓅱𓈇𓏥<br>
𓅓𓊢𓂝𓂻𓅓[⯑][⯑]𓈖𓈙𓂧𓂡𓈖𓏏𓅱<br>
𓄋𓈐𓏏𓏥𓅆𓂋𓎡𓎟[⯑]<br>
[⯑][⯑]𓐟𓏤𓅓𓂝𓅱𓈖𓄿𓐎𓊪𓅱𓎔𓂡[⯑]𓅓𓍑𓍑𓁶𓆑𓂋𓁷𓏤𓆑[⯑]𓈖𓄿𓈖𓋭𓏏𓄹𓏥𓈖𓏏𓇋𓄿𓏏𓄦𓄹𓆑[⯑][⯑]<br>
[⯑][⯑]𓎡[⯑][⯑]<br>
[⯑][⯑][⯑][⯑]𓅓𓆓𓂧[⯑]<br>
𓅓𓂝𓇋𓂻𓉐𓂋𓂻[⯑]𓏠𓈖𓏛𓀁𓀗𓈖𓏠𓈖𓏛𓁐𓅓𓆓𓂧[⯑]<br>
[⯑][⯑][⯑]𓆓𓂧𓋷𓄿𓀁𓅆<br>
𓉐𓂋𓂻𓅓𓇾𓏤𓈇𓇳𓅆[⯑]<br>
[⯑]𓏌𓏏𓇯𓅆<br>
𓅓𓂝𓇋𓅱𓂻𓉐𓂋𓂻𓅓[⯑]<br>
[⯑][⯑][⯑]<br>
[⯑][⯑]𓀗𓈖[⯑][⯑]<br>
[⯑]𓁹𓅱𓅓[⯑][⯑][⯑][⯑]<br>
𓐛𓊃𓅱𓏊𓂡𓐍𓂋𓎡𓇓𓅱𓅓[⯑]𓏌𓏤[⯑]𓂋𓇳𓏥𓏤𓏤𓏤𓏤<br>
𓎡𓏏<br>
𓊃𓈖𓆑𓂐𓏥𓎡𓇑𓇑𓈖𓈖𓅃𓅆𓂋𓇋𓇋𓏏𓐎𓏥𓎡𓇑𓇑𓈖𓈖𓃫𓅆𓎛𓍯𓄿𓅱𓏏𓐎𓏥𓎡𓇑𓇑𓈖𓈖𓃫𓅆𓆑𓂧𓏏𓈗𓎡𓇑𓇑𓈖𓈖𓅓𓅯𓈖𓏏𓏭𓂜𓈒𓈒𓅆𓏎𓈖𓈖𓀀𓂋𓂧𓂋𓂡𓊨𓏏𓂝𓅪𓏥[⯑][⯑][⯑]𓊨𓏏𓂝𓏤𓀏𓏥𓅓𓏏𓀏[⯑][⯑]𓊨𓏏𓂝𓏤𓀏𓏥𓐍𓆑𓏏𓀀𓀏𓊨𓏏𓂝𓏤𓐍𓆑𓏏𓁐𓀏𓊨𓏏𓂝𓏤𓀏𓏥𓍑𓄿𓇋𓇋𓅱𓀏[⯑][⯑][⯑]𓏠𓈖𓏛𓀀𓀗𓈖𓏠𓈖𓏛𓁐<br>
𓆓𓂧𓌃𓏤𓏥𓊃𓊪𓊗𓏤𓏤𓏤𓏤𓏤𓏤𓏤<br>
[⯑]𓐍𓂋𓎡𓇓𓅱𓅓[⯑]𓈖𓂝𓂋𓅱𓆭[⯑]<br>
[⯑][⯑]𓈖𓏏𓂧𓂋𓂡𓈙𓆑𓅱𓏏𓐎𓏥𓅓𓂾𓂾𓅓𓂝𓏏𓄹𓏥𓎟𓏏<br>
[⯑][⯑]𓏤𓂧𓈎𓅱𓂷𓈒𓏥𓈖𓍑𓄿𓂋𓏏𓈒𓏥𓏤𓇜𓏤𓌾𓏥𓏤[⯑][⯑][⯑]<br>
[⯑][⯑]𓅓𓐍𓏏𓏛𓏥𓌡𓂝𓏏𓁷𓏤𓆤𓏏�𓏊𓏥<br>
𓐎𓂡𓁷𓂋𓋴𓂋𓇳𓏤𓏤𓏤𓏤<br>
𓎡𓏏𓄲𓂋𓏏𓈒𓏥<br>
𓅱𓈙𓏏𓅱𓂺𓐎𓈖𓏏[⯑]𓏤𓏠𓈖𓈙𓏏𓏴𓈒𓏥𓏤𓈙𓃀𓏏𓏴𓏊𓏥𓏤𓎛𓋴𓐟𓄿𓈗𓏊𓏥𓈖𓂝𓍯𓄿𓇋𓇋𓏏𓏊𓏥[⯑]<br>
𓐎𓏏𓅱𓂡𓁷𓂋𓋴<br>
𓎡𓏏𓄲𓂋𓏏𓈒𓏥<br>
𓇋𓆛𓈖𓇋𓇋𓏏𓈒𓏥𓈖𓏏𓇜𓌾𓏥𓏤𓈙𓃀𓏏𓏴𓏊𓏥[⯑]𓎛𓋴𓏠𓈖𓍖𓈒𓏥𓏤<br>
𓐩𓏞<br>
𓊮<br>
𓐎𓂡𓂡𓁷𓂋𓋴<br>
𓎡𓏏<br>
𓆓𓂧𓏠𓈖𓆑𓏏𓈒𓏥𓎛𓌳𓏏�𓈒𓏥𓎔𓏏�𓎛𓋴𓐟𓄿𓈗𓏊𓏥<br>
𓐎𓏏𓅱𓂡[⯑]𓋴<br>
𓎡𓏏�𓏏𓏛𓀁𓈖𓏏𓈖𓄓𓊃𓊮𓆣𓂋𓁷𓏤𓋴𓍑𓄿𓂾𓄹<br>
[⯑]𓍇𓏌𓅱𓈖𓂋𓂝𓇳𓅆𓈖𓄓𓊃𓌪𓏥𓎡𓊪𓅱𓈖[⯑][⯑]𓇳𓏤𓈖𓈙𓂝𓂧𓄦𓌪𓂡𓁶𓏤𓏥𓏏𓈖𓏥𓅓𓇏𓏏𓈇𓏤𓇋𓄿𓈖𓏥𓂋𓅱𓆰𓏥𓊖<br>
𓊪𓏏𓇯𓏴𓂡𓍘𓇋[⯑]𓈖𓈙𓈖𓏌𓅱𓃫𓂡<br>
𓊪𓏏𓇯𓅓𓋴𓉔𓄿𓃫𓂡𓇾𓏤𓈇𓅓𓇋𓏏𓍃𓅓𓂡<br>
𓏏𓍃𓅓𓆑𓄔𓅓𓆓𓂧𓏏𓏥𓀀𓂜𓈖𓂞𓀀𓁹𓏏𓏤𓏏𓅱𓇋𓇋𓈖𓏏𓅃𓅆𓈖𓆑𓂜𓈖𓂞𓀀𓌨𓂋𓅱𓏭𓄹𓄹𓈖𓃫𓅆𓈖𓆑𓅓𓇾𓏤𓈇𓊪𓈖𓆓𓏏𓈀<br>
𓂝𓈖𓈖𓂽𓈖𓄓𓈖𓅱𓊮𓊪𓅱𓂋𓂧𓂋𓂡𓊨𓏏𓉐<br>
𓊵𓏏𓊪𓊹𓊹𓊹𓅆𓏥𓅓𓂓𓂋𓇋𓉐𓏥𓋴𓈖𓏥𓇋𓅱𓂧𓂋𓂡𓊨𓏏𓂝𓏤𓅪𓏥𓊹𓊹𓏏𓂋𓏏�𓅆𓊨𓏏𓂝𓏤𓅪𓏥𓅓𓏏𓀏[⯑]<br>
[⯑]𓂋𓏤𓊪𓈖𓊃𓊪𓅱𓊗𓏤𓏤𓏤𓏤<br>
𓎡𓏏�𓏏𓏛𓀁<br>
𓋭𓏏𓏤𓏏𓈖𓋭𓏏𓏤𓈖𓏏𓐑𓊪𓅱𓃒𓅆𓈖𓌢𓅆𓆑𓂋𓈖𓏌𓅱𓇋𓇋�𓅆𓉐𓂋𓂻𓅓𓊪𓃹𓈖𓏏𓈉𓉐𓂋𓂻𓅓𓆼𓄿𓇋𓇋𓏏𓐎𓅪𓏥<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏏𓏛𓁐𓏇𓇋𓆓𓂧𓏏𓈖𓂋𓂝𓇳𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏏𓏛𓁐𓏇𓇋𓆓𓂧𓂧𓈖𓆄𓅱𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏏𓏛𓁐𓏇𓇋𓆓𓂧𓏏𓈖𓇮𓅱𓅆𓁷𓏤𓆑𓆓𓊃𓆑<br>
𓆓𓂧𓈖𓀀[⯑][⯑]𓆓𓊃[⯑]𓏠𓈖𓏛𓀀𓀗𓈖𓏠𓈖𓏛𓀀𓏇𓇋𓆓𓂧𓏏𓈖𓎸𓅓𓅱𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏏𓏛𓁐𓏇𓇋𓆓𓂧𓏏𓈖𓅃𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏛𓁐𓏇𓇋𓆓𓂧𓏏𓈖𓃫𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖[⯑][⯑]𓆓𓂧𓏏𓈖𓅝𓅆𓁷𓏤𓆑𓆓𓊃𓆑<br>
𓆓𓂧𓈖𓀀𓁷𓂋𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏛𓁐𓏇𓇋𓆓𓂧𓏏𓈖𓊨𓏏𓆇𓅆𓁷𓂋𓋴𓆓𓊃𓊃<br>
𓆓𓂧𓈖𓀀𓁷𓏤𓎡𓆓𓊃𓎡𓏠𓈖𓏛𓀀𓀗𓈖𓏠𓈖𓏛𓁐𓏇𓇋𓆓𓂧𓏏𓈖𓎟𓏏𓉗𓏏𓉐𓅆𓁷𓂋𓋴𓆓𓊃𓊃<br>
𓆓𓂧𓏏𓅱𓂋𓏤𓊪𓈖𓊗𓊪𓊗𓏤𓏤𓏤𓏤𓏤𓏤𓏤𓁷𓏤𓋭𓏏𓏤[⯑][⯑]𓇋𓆛𓈖𓋴𓏭𓍱𓏥<br>
𓂞𓅱𓈖𓊃𓀀𓏤𓂋𓋴𓍑𓄿𓂾𓄹𓆑<br>
