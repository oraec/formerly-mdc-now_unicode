# Sinuhe

## Author

Kaan Eraslan

## Source

https://github.com/rosmord/MDC-texts

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.

## Text

𓂋𓊪𓂝𓏏𓄂𓂝𓃥𓂝𓆓𓌸𓂝𓈘𓈇[𓐖𓏏𓊖𓏥]𓆊𓆊𓅆𓅓𓇾𓇾𓇾𓄝𓏏𓄿𓌙[𓀀𓁐𓏤𓏤𓏤𓈉]<br>
𓇓𓏏𓈖𓂋𓐍𓏛𓌳𓐙𓂝𓏛𓌸𓂋[𓇋]𓇋𓀁𓆑𓌞[𓋴𓅱𓂻𓀀𓅭𓈖]𓉔𓏏𓆭𓆱𓀀𓆓𓂧𓆑𓏌𓎡𓀀𓌞𓅱𓀀<br>
𓌞𓋴𓂻𓎟𓀀𓆑𓅡𓎡𓀀𓈖𓇓𓏏𓈖𓊒𓏏𓉐𓂋𓏏[𓏏𓊪𓂝𓁗]𓅨𓂋𓏏𓎛𓎿𓊃𓅱𓏏𓀁𓏤𓏤𓏤𓁗<br>
𓇓𓏏𓈖𓈞𓏏𓄊𓋴𓂋𓏏𓊃𓈖𓁗𓅓𓎸[𓅓]𓏛[𓊨]𓏏𓏤𓏤𓏤𓇓𓏏𓈖𓅭𓏏𓇋𓏠𓈖𓅓𓄂𓏏𓏤⸢𓁗⸣<br>
𓅓𓀠𓄤𓏤𓏤𓏤𓏤𓊖𓄤𓄤𓄤𓁗𓎟𓏏𓇋[𓌳𓐍]𓄪𓆳𓏏𓊗𓎆𓎆𓎆[𓇹𓏤𓏤𓏤𓆷]𓇳𓏤𓏤𓏤𓏤𓏤𓏤𓏤<br>
𓂝𓂋𓈐𓊹𓏤𓂋𓈌𓏏𓉐𓆑𓇓𓏏𓆤𓏏𓍹𓇳𓋴𓊵𓏏𓊪𓄣𓏤𓍺<br>
𓋴𓁷𓂋𓇯𓆑𓂋𓊪𓏏𓇯𓎸𓅓𓏛𓅓𓇋𓏏𓈖𓇳𓊹𓎛𓂝𓄹<br>
𓍋𓃀𓐍𓏴𓏛𓅓𓁹𓇓𓅱𓇋𓅱𓄚𓈖𓏌𓅱𓊖𓅓𓋴𓎼𓂋𓀁<br>
𓄣𓏤𓏤𓏤𓅓𓅠𓅓𓅱𓅪𓏤𓏤𓏤𓂋𓅱𓏏𓏭𓇯𓅨𓂋𓏏𓏭𓇯𓐍𓏏𓅓⸢𓅱𓋨𓂝⸣<br>
[𓍲𓈖𓇋𓇋]𓏏𓀙𓀀𓏤𓏤𓏤𓅓[𓁶]𓏤𓁷𓏤𓌳𓊨𓏏𓂾𓊪𓂝𓏏𓀀𓁐𓏤𓏤𓏤<br>
𓅓𓇋[𓐛]𓅓𓀁𓏤𓏤𓏤𓇋𓋴𓏏𓂋𓆑𓊄𓃀𓂻𓈖𓍛[𓏤]𓆑𓀎𓀀𓏤𓏤𓏤<br>
𓂋𓇾[𓈇]𓏤𓍘𓅓𓎛𓇋𓌙𓀀𓁐𓏤𓏤𓏤𓈉𓅭𓆑𓀗𓀀<br>
𓅓𓁷𓂋𓏭𓇯𓇋𓂋𓏭𓊹𓄤𓍹𓄊𓋴𓂋𓏏𓊃𓈖𓍺𓍘𓇓𓅱𓉔𓄿𓃀𓂻<br>
𓂋𓎛𓀗𓏏𓂝𓈉𓏏𓏤𓏤𓏤𓂋𓋴𓈎𓂋𓌪𓂝𓏶𓅓𓅱𓏤𓏤𓏤𓋣𓈖𓏌𓅱𓌙𓀀𓁐𓏤𓏤𓏤𓈉<br>
𓍘𓇓𓅱𓈞𓅓𓂝𓇍𓇋𓇋𓂻𓆑𓏎𓈖𓈖𓆑𓋴𓈎𓂋𓌪𓋹𓈖𓐍𓌙𓀀𓁐𓏤𓏤𓏤<br>
𓈖𓋣𓈖𓏌𓅱𓌙𓀀𓁐𓏤𓏤𓏤𓏠𓈖𓏠𓈖𓏏𓃒𓏤𓏤𓏤𓎟𓏏𓂜𓈖𓇥𓂋𓅱𓈐𓏤𓏤𓏤𓋴<br>
𓋴𓍋𓅓𓂋𓅱𓀙𓀀𓏤𓏤𓏤𓏌𓏤𓍉{𓊃}〈𓏛〉𓉐𓉔𓄿𓃀𓂻𓋴𓈖𓏤𓏤𓏤⸢𓂋𓐛𓏤⸣<br>
𓋀𓏏𓏭𓈉𓂋𓂋𓂝𓏏𓂋𓐍𓏛𓇓𓏏𓈖𓅭𓀀𓋴𓌪𓅓𓏛𓏤𓏤𓏤𓆣𓂋<br>
𓅓𓂝𓄚𓈖𓏌𓍘𓏏𓏭𓉐𓅠⸢𓅓𓈖⸣𓇓𓅱𓄋𓊪𓅱𓄿𓂻𓏤𓏤𓏤𓁷𓏤𓍯𓄿𓏏𓈐<br>
𓄖𓂻𓈖𓋴𓈖𓏤𓏤𓏤𓇓𓅱𓂋𓏏𓂋𓆳𓇳𓈖𓆼𓄿𓅱𓏭𓇰𓂜𓊃⸢𓊪𓊗⸣<br>
𓋴𓇋⸢𓆛𓈖⸣𓈖𓂻𓆑𓂋𓋴𓋴𓏭𓈐𓃀𓇋𓎡𓅄𓂝𓄡𓆃𓆑𓎛𓈖𓂝<br>
𓌞𓋴[𓅱𓂻𓀀]𓏤𓏤𓏤𓆑𓂜𓈖𓂋𓂝𓏏𓂋𓐍𓏛𓋴𓏏𓀎𓀀𓏤𓏤𓏤𓆑𓇋𓋴𓏏𓉔𓄿𓃀𓂻<br>
𓂋𓇓[𓏏𓈖]𓄟𓋴𓅱𓀔𓏤𓏤𓏤𓃹𓈖𓅱𓏤𓏤𓏤𓅓𓆱𓐍𓏏𓂻𓆑[𓅓]𓀎𓀀𓏤𓏤𓏤𓊪𓈖<br>
𓈖𓇋𓋴𓀁𓈖𓏏𓅱𓈖𓌡𓂝𓏤𓇋𓅓𓇋𓋴𓏏𓅱𓀀𓊢⸢𓂝𓂻⸣𓎡𓅱𓀀<br>
𓄔𓅓𓈖𓀀𓊤𓅱𓀁𓆑𓇋𓅱𓆑𓁷𓏤𓌃𓂧𓏏𓀁𓇋𓅱𓀀𓅓𓂝𓂋𓈐𓍯𓄿𓈐𓊪𓊃𓐍𓏴𓄣𓏤𓀀<br>
𓊃𓈙𓂻𓂝𓏤𓅱𓏭𓀀𓊃𓂧𓄿𓅮𓅪𓐍𓂋𓀒𓅓𓂝𓏏𓄹𓎟𓏏𓈖𓆑𓂝𓂻𓀀<br>
{𓂋}𓅱𓀀𓅓𓈖𓆑𓏏𓆑𓏏𓂻𓂋𓎛𓎛𓂻𓈖𓀀𓊨𓏏𓉐𓂧𓎼𓀉𓂋𓂝𓏏<br>
𓅱𓀀𓏶𓅓𓏏𓃀𓅡𓄿𓏏𓏭𓆰𓂋𓁹𓂋𓏏𓍯𓄿𓏏𓈐𓈝𓅓𓅱𓂻𓋴𓁹𓏏𓀀<br>
𓈝𓅓𓏏𓂻𓅓𓏃𓈖𓏏𓇋𓇋𓏏𓊛𓂜𓎡𓄿𓀁𓄭𓂋𓂻𓂋𓄚𓈖𓏌𓊖<br>
𓊪𓈖𓐍𓂸𓏏𓏥𓈖𓀀𓆣𓂋𓇉𓄿𓂝𓇋𓇋𓏏𓂡𓂜𓆓𓂧𓀀𓋹𓈖𓐍𓂋𓐟𓏤𓆑<br>
𓈖𓌰𓅓𓇋𓂢𓈖𓀀𓌳𓐙𓂝𓏏𓏭𓈙{𓀀}〈𓆄𓆄𓇳𓇳〉𓅓𓉔𓄿𓅱𓏛𓏤𓏤𓏤𓈖𓉔𓏏𓆭𓆱𓉐<br>
𓄥𓏛𓈖𓀀𓅓𓈀𓈇𓏤𓋴𓄤𓅱𓍹𓍺𓅨𓂋𓈙𓇳𓏤𓈖𓀀𓅓𓐖𓆓𓈇𓏤𓈖<br>
𓇏𓏏𓈇𓌉𓆓𓇳𓂻𓈖𓀀𓃹𓈖𓉔𓂋𓅱𓇳𓏤𓐍𓊪𓂻𓈖𓀀𓊃𓀀𓏤𓊢𓂝𓂻<br>
𓅓𓂋𓏤𓍯𓄿𓏏𓈐𓏏𓂋𓆴𓏛𓈖𓆑𓅱𓀀𓅾𓀁𓈖𓆑𓆣𓂋𓈖<br>
⸢𓏏𓂋⸣𓆴𓇳𓏤𓈖𓄟𓋴𓇋𓇋𓏏𓈀𓏤𓏤𓏤𓋴𓐟𓄿𓎛𓃃𓂻𓈖𓀀𓂋𓂧𓏇𓇋𓈇𓏤𓈖<br>
[𓎼]𓄿𓅱𓃒𓊖𓍑𓄿𓏴𓊛𓈖𓀀𓅓𓅱𓋴𓐍𓏏𓎺𓊛𓂜𓈖𓈞𓅓𓊦𓋴<br>
[𓅓𓋴]𓅱𓏏𓊡𓈖𓋀𓏏𓏭𓊡𓏴𓈐𓈖𓀀𓁷𓏤𓋁𓃀𓏏𓄿𓈇𓏤𓇋𓀁𓎡𓅱<br>
𓀗𓈉[𓅓𓁷𓂋𓇋𓇋𓏏𓇯][𓎟]𓏏𓆗𓈋𓈙𓅝𓂋𓂝𓏏𓀀<br>
𓍯𓄿𓏏𓈐𓈖𓂋𓂧𓇋𓇋𓂾𓂾𓀀𓅓𓐍𓂧𓊛𓂧𓏇𓇋𓂢𓈖𓀀<br>
𓊅𓏤𓏤𓏤𓋾𓈎𓅆𓁹𓇋𓇋𓂋𓐍𓋴𓆑𓍙𓂡𓋴𓏏𓄝𓄿𓌙𓀀𓏤𓏤𓏤[𓂋𓊪𓏏𓊪𓏏𓂡⸢𓈖𓌰𓅓𓍔⸣𓂝𓀀𓏤𓏤𓏤𓈙𓂝𓈒𓏤𓏤𓏤𓀀𓁐𓏤𓏤𓏤]𓊏𓊪𓂝𓈖𓀀<br>
𓎡𓋴𓅱𓀗𓀀𓅓𓃀𓅡𓄿𓏏𓆰𓅓𓅾𓀁𓌳𓁹𓄿𓄿𓅨𓂋<br>
𓈙𓇋𓇋𓅱𓇳𓏤𓀀𓏤𓏤𓏤𓁶𓏤𓉗𓏏𓉐𓏶𓅓𓏏𓉔𓂋𓅱𓇳𓏤𓋴𓁹𓀀𓈝𓅓𓏏𓂻<br>
𓏏𓂋𓆴𓇳𓏤𓈖𓐍𓆼𓄿𓅱𓇰𓌉𓆓𓇳𓈖𓇾𓈇𓏤𓄖𓂻𓈖𓀀𓊪𓏏𓈖𓈉<br>
𓐍𓈖𓅯𓂻𓎡𓅱𓀀𓂋𓈀𓈇𓏤𓈖𓆎𓅓𓅨𓂋𓈉𓐍𓂋𓀒𓈖𓇋𓃀𓃙𓏏<br>
𓀁𓄿𓋴𓍬𓂻𓈖𓆑𓅱𓈖𓏏𓃀𓄓𓎡𓅱𓀀𓐍𓐍𓄃𓀀𓐍𓅓𓅱𓊡<br>
𓆓𓂧𓈖𓀀𓂧𓊪𓏏𓄓𓀁𓅓𓏏𓀏𓇒𓍿𓊃𓏏𓍞𓏛𓀀𓄣𓏤𓀀𓋴𓐟𓄿<br>
𓈎𓆌𓏛𓀀𓎛𓂝𓄹𓏤𓏤𓏤𓀀𓄔𓅓𓈖𓀀𓊤𓅱𓀁𓈖𓌰𓅓𓇋𓀁𓈖𓏠𓈖<br>
𓏠𓈖𓏏𓃒𓏤𓏤𓏤𓅠𓅓𓎛𓁹𓈖𓀀𓋴𓏏𓄝𓅂𓌙𓀀𓏤𓏤𓏤𓋴𓐟𓄿𓇋𓋷𓀁𓈖𓅱𓀀<br>
𓅓𓂝𓏏𓈖𓌙{𓅯}𓏛𓀀𓇋𓅓𓅯𓄿𓃹𓈖𓈖𓁷𓏤𓆎𓅓𓏏𓊖𓊢𓂝𓈖<br>
𓂋𓂝𓈖𓆑𓈖𓀀𓈖𓈖𓈖𓊪𓊃𓆑𓊮[𓈖𓆑]𓈖𓀀𓇋𓁹𓏏𓏏𓄣𓈝𓅓𓂻𓈖𓀀<br>
𓎛𓈖𓂝𓆑𓈖𓅱𓎛𓅱𓌙⸢𓀀𓁐𓏤𓏤𓏤⸣𓆑𓄤𓆑𓂋𓁹𓂋𓏏𓈖𓋴𓈖𓏤𓏤𓏤𓂋𓂝𓈖𓅱𓀀𓈉𓏏𓏤𓈖<br>
𓈉𓏏𓏤𓆑𓐍𓍼𓂻𓈖𓀀𓂋{𓊶}〈𓊶〉𓈉𓎛𓎿𓊃𓂻𓈖𓀀𓂋𓐪𓂧𓏌𓅓𓈉𓁹𓈖𓀀<br>
𓆳𓏏𓏤𓐛𓏤𓇋𓅓𓏎𓈖𓅱𓀀𓂝𓅓𓈖𓈖𓈖𓄹𓂜𓈖𓈙𓇋𓌙𓀀𓋾𓈎𓄿𓀀𓊪𓅱<br>
𓈖𓏏𓈖𓏌𓅱𓌙{𓅯}𓈉𓁷𓂋𓏏𓇯𓆓𓂧𓆑𓈖𓀀𓄤𓆑𓂋𓏏𓅱𓎛𓈖𓂝𓀀𓄔𓅓𓎡𓂋𓏤<br>
𓈖𓆎𓅓𓏏𓊖𓆓𓂧𓈖𓆑𓇒𓂋𓐍𓏛𓈖𓆑𓐪𓂧𓏌𓏛𓀀𓄔𓅓𓈖𓆑<br>
𓈙𓋴𓐟𓄿𓃘𓏛𓀀𓂸𓏏𓂭𓂭𓏛𓈖𓅱𓀀𓂋𓍿𓀀𓁐𓏤𓏤𓏤<br>
𓆎𓅓𓏏𓊖𓈖𓏏𓅂𓏤𓏤𓏤𓇋𓅓𓎛𓈖𓂝𓆑𓊢𓂝𓈖𓆓𓂧𓈖𓆑𓈖𓀀𓄖𓂻𓈖𓎡𓇒<br>
𓁷𓏤𓅓𓂝𓇋𓍱𓋴𓏏⸢𓀁⸣𓊪𓅱𓇋𓈖𓇋𓅱𓃹𓈖𓆣𓂋𓏏𓏛𓅓<br>
𓄚𓈖𓏌𓅱𓉐𓇓𓏏𓆤𓏏𓇳𓋴𓊵𓏏𓊪𓄣𓏤𓍹𓍺𓅱𓍑𓄿𓅱𓂻𓂋𓈌𓏏𓉐<br>
𓂜𓂋𓐍𓏛𓈖𓏏𓅱𓆣𓂋𓏏𓏤𓏤𓏤𓁷𓂋𓋴𓆓𓂧𓈖𓀀𓇓𓅱𓏏𓅓𓇋𓅱𓄟𓋴𓀁<br>
[𓇍]𓇋⸢𓂻𓈖⸣𓀀𓅓𓀎𓊛{𓇾}𓇾𓈇𓏤𓏏𓅓𓎛𓌙𓀀𓏤𓏤𓏤𓄙𓅓𓀁𓏏𓅱𓈖𓀀𓄣𓏤𓀀<br>
𓄿{𓂧𓅱𓂻}〈𓉔𓂧𓅱𓅪〉𓄂𓏏𓏭𓄣𓀀𓂜𓈖𓏏𓆑{𓂉}𓀁𓅓𓄡𓏏𓏤𓀀𓏎𓈖𓈖<br>
𓆑𓅱𓀀𓁷𓏤𓈐𓏤𓏤𓏤𓅱𓂝𓂋𓏏𓂾𓈇𓏤𓏤𓏤𓂜𓅱𓆑𓄿𓏏𓅭𓀁𓀀𓂜𓊪𓊃𓎼𓄑<br>
𓀁𓏏[𓅱𓂋𓁷𓏤]𓀀𓂜𓄔𓅓𓋭𓊃𓏛𓎛𓅨𓂋𓅱𓅪𓂜𓄔𓅓𓏏𓅱𓂋𓈖𓀀𓅓𓂋𓏤<br>
𓄙𓅓𓅱𓀁𓀀𓂜𓂋𓐍𓏛𓀀𓏎𓈖𓅱𓀀𓂋𓈉𓏏𓏤𓏏𓈖<br>
𓇋𓅱𓏇𓇋𓋴𓐍𓂋𓏛𓊹𓏤[𓏇𓇋𓌳𓁹𓄿𓄿𓇓𓅱𓇋𓂧𓎛𓇋𓇋𓇇𓊖𓀀]<br>
[[𓅓𓍋𓃀𓅱𓐎𓈉𓊖]𓊃[𓀀]𓏤𓈖𓆞𓄿𓏏𓈇𓏤𓏤𓏤𓅓𓇾𓈇𓏤𓂉𓏏𓏭𓈉]<br>
[𓊢𓂝𓈖𓆓𓂧𓈖𓆑𓐍𓏏𓆑𓀀]𓃹𓈖𓈖𓇋𓂋𓆑𓇾𓈇𓏤𓊪𓆑𓏇𓇋𓅓𓂝𓅓𓐍<br>
𓂸𓏏𓂭𓂭𓏛𓆑𓊹𓏤𓊪𓆑𓏠𓈖𓐍𓍊𓏛𓃹𓈖𓈖𓅱𓅾𓀁𓆑𓆱𓐍𓏏𓂻<br>
𓈉𓏏𓏤𓏤𓏤𓏤𓏇𓇋𓌂𓅓𓏏𓆗𓆳𓏏𓏤𓇋𓂧𓅱𓇯𓆓𓂧𓎡𓀀𓂋𓀀𓈖𓆑<br>
𓅱𓈙𓃀𓏴𓀁𓀀𓈖𓆑𓈖𓈞𓅓𓂝𓈖𓏤𓏤𓏤𓅭𓀀𓆑𓅧𓈎𓂻𓂋𓂝𓉥𓉐𓎁𓏏𓂝<br>
𓈖𓆑𓃛𓅱𓂝𓂝𓏏𓄯𓏛𓏤𓏤𓏤𓈖𓏏𓇋𓏏𓆑𓀀𓆑𓊹𓊪𓅱𓎼𓂋𓏏𓂜𓈖𓌢𓈖𓏌𓅱𓀀𓀀𓆑<br>
𓂜𓈖𓎡𓇋𓇋𓀀𓆣𓂋𓌨𓂋𓄂𓏏𓏤𓆑𓎟𓋴𓐟𓄿𓏏𓀁𓊪𓅱𓇋𓈎𓂋𓏛<br>
𓊃𓐍𓂋𓅱𓏛𓏤𓏤𓏤𓏠𓈖𓐍𓍊𓏛𓎗𓏏𓌃𓏛𓏤𓏤𓏤𓉐𓂋𓏏𓂻𓉔𓄿𓏏𓂻𓐍𓏏𓆑<br>
𓎗𓅱𓏛𓆑𓈖𓏏𓆑[𓂧𓄿𓇋𓂋]𓌗𓈉𓏏𓏤𓏤𓏤𓏤𓇋𓅱𓇋𓏏𓆑𓀀𓆑𓅓𓄚𓈖𓏌𓅱𓉐𓂝𓉥𓉐𓆑<br>
𓋴𓏇𓇋𓀁𓆑𓇉𓄿𓏏𓏛𓏤𓏤𓏤𓈖𓆑𓆣𓂋𓈖𓆱𓐍𓏏𓂡𓀀𓊪𓅱𓎼𓂋𓏏<br>
𓁹𓅓𓐍𓊪𓈙𓄗𓂡𓆑𓉐𓂋𓂻𓂝𓏤𓂜𓈖𓏏𓏏𓅱𓀾𓏛𓈖𓆑𓌳𓁹𓄿𓄿<br>
𓏏𓆑𓉔𓄿𓂻𓆑𓂋𓏤𓌒𓏏𓏤𓌙𓀀𓏤𓏤𓏤𓄡𓂝𓅓𓂻𓆑𓂋𓏤𓍑𓄿𓅱𓂡𓏤𓏤𓏤<br>
𓅱𓂝𓆑𓂡𓂝𓃀𓄏𓊪𓅱𓊃𓎼𓈖𓈖𓀉𓂧𓏏𓏤𓏤𓏤𓏤𓂜𓋭𓊃𓍢𓂡𓈖𓐍𓂋𓊤𓃭<br>
𓇋𓇋𓅱𓂡𓀀𓏤𓏤𓏤𓆑𓎝𓀀𓏤𓏤𓏤𓏤𓇋𓂝𓈖𓈖𓈖𓁷𓏤𓊪𓅱𓏏𓆷𓏴𓂝𓄋𓏏𓏤𓏤𓏤𓏤𓂜𓊢𓂝𓂻𓈖𓏏𓅱<br>
𓅓𓉔𓄿𓅱𓏛𓏤𓏤𓏤𓆑𓌒𓂻𓂻𓂻𓂻𓊪𓅱𓋴𓎝𓎡𓅪𓆑𓃀𓉔𓄿𓅱𓂻𓀀<br>
𓂜𓈖𓄖𓅱𓏭𓈖𓂞𓂞𓀀𓈖𓆑𓐟𓏤𓊢𓂝𓂻𓄣𓏤𓊪𓅱𓅓𓄿𓏏𓀗𓇳𓋴𓐟𓄿<br>
𓐟𓄿𓂻𓂝𓈖𓏌𓅱𓂽𓊪𓅱𓂜𓂋𓂝𓈖𓆑𓐟𓏤𓆑𓅱𓂸𓏏𓏛𓄣𓏤𓊪𓅱<br>
𓌳𓁹𓄿𓄿𓆑𓆈𓄿𓏏𓀀𓏤𓏤𓏤𓂜𓂋𓂝𓈖𓆑𓈞𓊃𓀔𓀀𓏤𓏤𓏤𓇉𓄿𓁶𓏤𓄣𓏤𓆑<br>
𓅱𓂧𓏴𓁷𓏤𓊪𓅱𓌳𓁹𓄿𓆑𓍋𓃀𓏏𓏴𓂋𓈙𓂉𓀁𓆑𓊪𓅱𓉔<br>
𓄿𓏏𓂻𓆑𓂋𓏤𓌒𓌙𓀀𓏤𓏤𓏤𓅷𓄿𓄿𓂡𓆑𓇋𓆎𓅓𓄛𓏤𓆑𓏏𓇋𓏏𓇋𓂻𓆑𓂜<br>
𓄙𓅓𓈖𓆑𓂝𓏤𓄡𓂧𓃀𓂡𓆑𓂜𓈖𓃹𓈖𓂋𓅱𓇋𓂻𓂚𓅱𓌕𓆑𓂜𓈖<br>
𓇋𓏏𓎛𓂡𓌒𓏏𓏤𓆱𓆑𓃀𓉔𓄿𓂻𓌒𓌙𓀀𓏤𓏤𓏤𓂝𓏤𓅱𓏭𓆑𓏭𓏇𓇋<br>
𓅢𓏛𓏤𓏤𓏤𓈖𓅨𓂋𓏏𓆗𓂚𓂡𓆑𓐍𓂸𓏏𓏥𓏛𓈖𓆑𓄖𓅱𓏭𓂜<br>
𓊃𓅭𓄿𓀸𓂝𓈖𓆑𓂜𓊃𓊪𓊗𓇋𓇋𓏏𓏤𓏤𓏤𓎟𓆭𓆱𓅓𓏏𓏛𓊪𓅱𓉻𓂝𓄿𓏛𓃀𓈖𓇋𓏏𓎛<br>
𓏛𓎁𓏏𓂝𓈖𓆑𓌸𓂋𓅱𓏏𓀁𓌸𓂋𓀁𓇓𓅱𓊖𓏏𓏤𓆑𓂋𓎛𓂝𓄹𓏤𓏤𓏤𓎛𓂝𓀠<br>
𓋴𓏏𓇋𓅓𓆑𓂋𓊹𓏤𓋴𓈖𓏤𓏤𓏤𓏴𓂻𓅷𓄿𓇋𓇋𓅱𓂺𓀀𓏤𓏤𓏤𓈞𓏏𓁐𓏤𓏤𓏤𓁷𓏤𓂋𓈖𓈖<br>
𓅱𓏏𓀁𓏤𓏤𓏤𓇋𓅓𓆑𓇋𓅱𓆑𓅓𓇓𓏏𓈖𓀭𓎁𓏏𓂡𓈖𓆑𓅓𓋴𓅱𓎛𓏏𓐎𓏤𓏤𓏤<br>
𓇋𓅱𓁷𓏤𓂋𓆑𓇥𓂋𓄟𓋴𓏏𓀔𓆑𓋴𓆈𓄿𓏤𓏤𓏤𓊪𓅱𓄟𓋴𓇋𓇋𓏏𓁑𓏤𓏤𓏤𓎛𓈖𓂝𓆑<br>
𓐟𓅱𓂝𓀀𓊪𓅱𓈖𓂝𓂝𓊹𓏤𓂋𓈙𓂉𓀁𓅱𓏭𓇾𓈇𓏤𓊪𓈖𓋾𓈎𓄿𓏛𓈖𓆑<br>
𓊃𓅱𓊃𓐍𓎺𓏛𓏏𓍔𓄿𓈙𓅱𓏴𓈇𓏤𓏤𓏤𓏤𓊪𓅱𓇋𓅱𓆑𓂋𓎁𓏏𓏏𓂝𓇾𓇾𓇾𓈇𓈇<br>
{𓇓}[𓇔]𓈇𓏤𓏤𓏤𓂜𓈖𓎡𓄿𓀁𓆑𓈉𓏏𓏤𓏤𓏤𓏤𓎔𓏏𓏏𓈇𓏤𓏤𓏤𓁹𓈖𓏏𓆑𓂋𓀗𓏏𓂝𓋴𓏏𓄝𓄿𓌙𓀀𓏤𓏤𓏤<br>
𓂋𓊪𓏏𓊪𓏏𓂻𓈖𓌰𓅓𓋴𓅱𓂢𓏤𓏤𓏤𓈙𓂝𓈒𓏤𓏤𓏤𓌙𓀀𓏤𓏤𓏤𓉔𓄿〈𓃀〉𓂻𓈖𓆑𓇋𓐛𓅓𓂝𓂋𓐍<br>
𓏛𓆑𓂋𓈖𓎡𓅓𓍲𓈖𓏭𓀁𓍯𓄿𓈐𓂋𓍛𓏤𓆑𓂜𓈖𓍃𓅓𓆑𓁹𓃀𓅱<br>
𓄤𓆑𓂋𓈖𓈉𓏏𓏤𓃹𓈖𓈖𓏏𓏭𓋴𓏭𓁷𓏤𓈖𓈖𓈖𓆑𓆓𓂧𓇋𓈖𓆑𓐍𓏏𓆑𓀀𓐍𓂋<br>
𓈞𓅓𓂝𓆎𓅓𓏏𓊖𓄤𓆑𓂋𓏏𓈖𓏏𓏏𓋴𓂋𓐍𓏏𓏛𓂋𓂧𓌗𓇝𓏛𓆑<br>
𓅓𓂝𓎡𓏏𓅱𓉻𓂝𓄿𓈐𓃹𓈖𓈖𓎡𓎛𓈖𓂝𓀀𓄤𓆑𓂋𓁹𓂋𓏏𓀀𓈖𓎡<br>
𓂋𓂝𓈖𓆑𓅱𓀀𓅓𓄂𓏏𓏤𓄡𓂋𓂧𓅱𓀔𓀀𓁐𓏤𓏤𓏤𓆑𓏠𓈖𓇋𓊧𓈖𓆑𓅱<br>
𓀀𓅓𓅭𓏏𓁐𓆑𓅨𓂋𓏏𓁐𓂋𓂝𓈖𓆑𓋴𓏏𓊪𓍉𓏛𓀀𓈖𓀀𓅓𓈉𓏏𓏤𓆑<br>
𓅓𓋴𓏏𓊪𓅱𓍉𓏛𓏤𓏤𓏤𓈖𓃹𓈖𓏏𓎛𓈖𓂝𓆑𓁷𓏤𓏏𓍔𓄿𓈙𓏴𓈇𓆑𓈖<br>
𓎡𓏏𓈉𓏏𓏤𓇾𓈇𓏤𓊪𓅱𓄤𓆑𓂋𓇋𓄿𓄿𓆰𓈉𓂋𓈖𓆑[𓂜𓈖𓃹𓈖𓏇𓏏𓏏𓏛𓆑𓅓𓇾𓏤𓈇]𓇋𓅱𓂧𓄿𓃀𓇭𓈒𓏤𓏤𓏤<br>
𓇋𓅓𓆑𓎛𓈖𓂝𓇋𓄿𓂋𓂋𓏏𓁺𓈒𓏤𓏤𓏤𓅨𓂋𓈖𓆑𓇋𓂋𓊪𓏌𓏤𓏤𓏤𓂋𓈖𓈖𓈖𓉻𓂝𓄿𓏛<br>
𓆤𓏏𓎵𓏤𓏤𓏤𓆑𓆈𓄿𓏤𓏤𓏤𓃀𓅡𓄿𓈎𓆭𓆱𓏌𓏤𓏤𓏤𓆑𓂧𓈎𓂋𓂷𓈒𓏤𓏤𓏤𓎟𓁷𓏤𓆱𓏏𓏤𓏤𓏤𓏤𓆑<br>
𓇋𓅱𓌽𓏤𓏤𓏤𓇋𓅓𓎛𓈖𓂝𓇣𓂧𓏏𓌽𓏤𓏤𓏤𓂜𓈖𓇥𓂋𓃭𓅱𓈐𓏠𓈖𓏠𓈖𓏏𓃙𓏤𓏤𓏤<br>
𓎟𓏏𓉻𓂝𓄿𓏛𓎼𓂋𓏏𓂧𓏇𓇋𓏏𓂢𓂋𓀀𓅓𓇍𓇋𓂻𓈖𓌸<br>
𓂋𓏏𓀁𓀀𓂋𓂝𓏏𓆑𓅱𓀀𓅓𓋾𓈎𓀀𓅱𓎛𓇋𓇋〈𓏏〉𓌙𓀀𓁐𓏤𓏤𓏤𓅓𓍉𓏛<br>
𓈖𓈉𓏏𓏤𓆑𓁹𓈖𓀀𓅧𓅱𓈀𓏤𓏤𓏤𓅓𓏇𓇋𓈖𓏏𓏌𓏤𓏤𓏤𓇋𓂋𓊪𓏊𓏤𓏤𓏤<br>
𓅓𓌨𓂋𓏏𓏛𓏤𓏤𓏤𓉔𓂋𓅱𓇳𓏤𓇋𓆑𓄹𓏤𓏤𓏤𓊪𓆑𓊃𓊮𓄿𓊪𓂧𓅭<br>
𓅓𓄿𓈙𓂋𓊮𓁷𓂋𓅱𓐡𓈐𓂋𓋿𓅱𓏏𓃙𓏤𓏤𓏤𓈉𓏏𓏤𓇋𓅱𓎼𓂋<br>
𓍅𓏏𓍢𓂝𓈖𓀀𓇋𓅱𓎝𓎛𓏏𓂝𓈖𓀀𓁷𓂋{𓂋}𓅱𓈐𓂋𓏎𓏌𓏤𓏤𓏤𓈖𓍿𓊃𓅓<br>
𓅱𓄛𓏤𓏤𓏤𓏤𓀀𓇋𓅱𓁹𓏏𓈖𓀀[𓃀𓈖𓂋𓇋𓇜𓈒𓏤𓏤𓏤]𓆈𓄿𓅱𓏤𓏤𓏤𓇋𓏏𓁹𓏏𓏈𓏤𓏤𓏤𓏤𓅓<br>
𓊪𓆑𓋴𓏏𓊮𓎟𓏏𓁹𓈖𓀀𓆳𓏏𓏤𓏤𓏤𓏤𓆈𓄿𓏏𓏤𓏤𓏤𓄡𓂋𓂧𓅱𓀔𓀀𓁐<br>
𓏤𓏤𓏤𓀀𓆣𓂋𓅓𓈖𓆱𓐍𓏏𓅱𓂡𓀀𓏤𓏤𓏤𓊃𓀀𓏤𓎟𓅓𓂧𓄿𓇋𓂋𓌗𓂡<br>
𓅱𓎛𓇋𓇋𓏏𓌙𓀀𓁐𓏤𓏤𓏤𓆑𓄋𓊪𓏏𓏭𓂻𓀀𓐍𓂧𓂧𓊛𓏃𓈖𓏏𓊛𓂋𓄚𓈖𓏌𓅱𓉐<br>
𓍋𓃀𓂻𓆑𓁷𓏤𓂋𓀀𓇋𓅱𓊃𓍋𓃀𓏛𓀀𓂋𓍿𓀀𓁐𓏤𓏤𓏤𓎟𓏏<br>
𓇋𓅱𓀀𓂝𓀀𓈖𓈖𓈖𓈖𓇋𓃀𓃙𓀁𓀀𓂋𓂝𓈖𓀀𓏏𓈖𓌰𓅓𓂻𓀀<br>
𓁷𓏤𓍯𓄿𓏏𓈐𓈖𓈞𓅓𓂝𓈖𓀀𓂝𓍯𓄿𓂝𓀀𓋴𓏏𓄝𓄿𓌙𓀀𓏤𓏤𓏤<br>
𓍯𓄿𓈐𓂋𓈙𓏏𓍃𓅓𓂡𓂋𓋴𓍙𓂝𓂝𓏤𓋾𓄿𓅱𓀀𓏤𓏤𓏤𓈉𓏏𓏤𓏤𓏤𓏤<br>
𓍑𓄿{𓋴}𓇋𓀁𓈖𓀀𓈝𓅓𓏏𓂻𓋴𓈖𓏤𓏤𓏤𓇋𓅱𓋾𓈎𓄿𓀀𓊪𓈖𓈖<br>
𓏏𓈖𓏌𓅱𓌙𓅯𓈉𓂝𓆑𓁹𓇋𓇋𓀀𓆳𓏏𓏤𓏤𓏤𓏤𓆈𓄿𓏤𓏤𓏤𓅓𓋭𓊃𓅱𓍢𓂝𓀀<br>
𓈖𓀎𓀀𓏤𓏤𓏤𓆑𓈉𓏏𓏤𓎟𓏏𓂋𓅱𓏏𓂻𓈖𓀀𓂋𓋴𓇋𓅱𓁹𓈖𓀀𓉔𓂧𓂝<br>
𓀀𓇋𓅓𓋴𓂧{𓂧}〈𓂋〉𓏏𓂡𓁷𓏤𓋴𓄦𓅓𓅱𓆰𓏤𓏤𓏤𓎸𓅓𓏏𓈙𓏤𓏤𓏤𓋴<br>
𓇉𓄿𓈎𓂝𓈖𓀀𓏠𓈖𓏠𓈖𓏏𓃙𓏤𓏤𓏤𓋴𓏎𓈖𓀀𓌨𓂋𓀀𓁐𓏤𓏤𓏤𓋴<br>
𓈖𓈞𓅓𓂝𓏶𓏏𓀁𓏐𓈀𓏤𓏤𓏤𓋴𓈖𓏤𓏤𓏤𓋴𓌳𓄿𓅓𓌫𓂝𓈖𓀀𓂋𓍿𓀀𓁐𓏤𓏤𓏤𓇋𓅓𓋴<br>
𓅓𓐍𓊪𓈙𓄗𓂡𓀀𓅓𓌒𓏏𓏤𓆱𓀀𓅓𓂻𓏏𓏤𓏤𓏤𓏤𓀀𓅓<br>
𓊃𓐍𓂋𓅱𓏛𓏤𓏤𓏤𓀀𓇋𓈎𓂋𓅱𓏛𓏤𓏤𓏤𓅜𓐍𓏛𓈖𓅓𓄣𓏤𓆑<br>
𓌸𓂋𓀁𓈖𓆑𓅱𓀀𓂋𓐍𓏛𓈖𓆑𓈎𓈖𓂡𓈖𓀀𓂋𓂝𓏏𓆑𓅱𓀀<br>
𓅓𓄂𓏏𓏤𓀀𓄡𓂋𓂧𓅱𓀔𓀀𓁐𓏤𓏤𓏤𓆑𓌳𓁹𓄿𓈖𓆑𓂋𓂧𓇝𓏛<br>
𓂝𓏤𓅱𓏭𓀀𓂻𓅱𓏏𓈖𓆱𓐍𓏏𓂡𓀀𓈖𓏏𓈖𓏌𓅱𓌙𓅯𓈉𓅓𓅷𓄿𓀁𓆑𓅱<br>
𓀀𓅓𓇋𓌳𓄿𓅓𓉐𓀀𓉐𓂋𓇋𓇋𓂻𓀀𓊪𓅱𓂜𓈖𓌢𓈖𓏌𓅱𓀀𓀀𓆑𓂧𓂋𓂡<br>
𓈖𓆑𓋴𓂋𓇥𓂋𓋴𓆓𓂧𓈖𓆑𓂚𓂡𓆑𓎛𓈖𓂝𓀀𓐍𓂸𓏏𓏥𓈖𓆑<br>
𓎛𓅱[𓏏𓆑𓅱𓍢]𓂡𓈖𓆑𓅱𓀀𓎡𓄿𓀁𓈖𓆑𓇉𓄿𓈎𓂝𓏠𓈖𓏠𓈖𓃙𓏤𓏤𓏤𓀀<br>
𓌨𓂋𓉲𓏛𓈖𓅱𓎛𓇋𓇋𓏏𓌙𓀀𓁐𓏤𓏤𓏤𓆑𓋾𓈎𓀀𓊪𓆑𓈖𓆓𓈖𓆓𓐩𓏌𓀀𓆑<br>
𓎛𓈖𓂝𓀀𓆓𓂧𓎡𓀀𓂜𓂋𓐍𓏛𓀀𓇓𓅱𓂜𓏌𓎡𓀀𓏏𓂋𓆴𓄥𓏛𓀀𓆑<br>
𓅱𓊃𓏏𓈖𓂻𓀀𓅓𓂝𓆑𓄿𓇋𓉐𓆑𓇋𓈖𓈖𓏏𓊪𓅱𓃹𓈖𓉿𓂝𓈖<br>
𓀀𓐟𓏤𓉐𓆑𓋴𓃀𓂻𓈖𓀀𓇋𓆛𓈖𓃀𓏏𓆱𓏤𓏤𓏤𓆑𓂋𓈎𓏏𓂷𓄣𓏤<br>
𓊪𓅱𓁷𓏤𓌳𓁹𓄿𓄿𓆑𓅱𓀀𓁷𓏤𓁹𓂋𓏏𓄋𓊪𓅱𓏏𓂻{𓆑}〈𓎡〉𓈖<br>
𓈞𓅓𓂝𓈖𓅱𓀀𓏇𓇋𓃒𓈖𓎛𓅱𓅱𓃒𓏤𓏤𓏤𓅓𓁷𓂋𓄣<br>
𓎡𓇋𓇋𓈞𓏏𓏤𓃒𓏤𓏤𓏤𓉔𓂧𓂝𓇓𓅱𓂓𓂸𓃒𓈖𓋿𓅱𓏏{𓃒}<br>
𓈖𓎼𓄿𓅱𓃒𓁷𓏤𓄿𓅓𓂝𓂋𓆑𓇋𓈖𓇋𓅱𓃹𓈖𓏏𓍯𓄿𓀢𓀀<br>
𓌸𓂋𓂋𓅱𓀁𓈖𓆷𓄿𓏛𓈖𓁶𓏤𓁷𓂋𓀀𓂜𓈖𓌒𓏏𓏭𓌙𓀀𓋴𓌳𓄿𓄥<br>
𓏛𓅓𓇇𓅱𓀀𓊪𓏏𓂋𓆴𓊃𓏠𓈖𓏛𓂧𓇋𓇋𓏏𓇇𓂋𓈋𓏏<br>
𓇋𓈖𓇋𓅱𓂓𓏤𓃒𓌸𓂋𓀁𓆑𓂚𓂡𓉐𓂋𓇋𓇋𓂻𓃒𓌸𓂋𓀁<br>
𓆑𓄙𓅓𓀁𓐟𓏤𓅓𓎛𓁷𓂋𓐡𓂡𓈖𓏏𓅓𓂝𓆼𓄿𓂭𓂭𓏛𓆑𓇓𓅱<br>
𓇋𓂋𓃹𓈖𓈖𓄣𓏤𓆑𓂋𓂚𓂡𓇋𓐛𓅓𓂝𓆓𓂧𓆑𓐍𓂋𓏏𓏛𓄣𓏤𓆑<br>
𓇋𓈖𓇋𓅱𓊹𓏤𓐍𓅓𓂜𓆷𓄿𓏏𓏛𓏤𓏤𓏤𓈖𓆑𓂋𓐍𓏛𓈖𓏏𓊪𓅱𓏇𓇋<br>
𓅓𓂝𓋴𓇥𓂋𓁀𓈖𓈎𓄿𓋴𓍢𓂝𓈖𓀀𓌒𓏏𓏤𓆱𓀀𓅱𓂧𓏴𓂡𓈖𓀀<br>
𓂚𓅱𓌕𓏤𓏤𓏤𓀀𓂝𓈖𓀀𓊃𓈙𓂻𓈖𓃀𓅡𓎼𓇓𓅱𓈔𓀀𓊃𓄡𓎡𓂋𓌑<br>
𓈖𓀀𓈍𓂝𓅱𓏛𓏤𓏤𓏤𓀀𓎗𓆓𓇳𓈖𓇾𓈇𓏤𓏏𓈖𓏌𓅱𓌙{𓅯}𓈉𓇍𓇋𓏏𓂻<br>
𓆓𓂧𓃀𓂝𓈖𓋴𓅱𓎛𓅱𓇋𓇋𓏏𓌙𓀀𓁐𓏤𓏤𓏤𓋴𓋴𓎛𓅱𓅯𓀁𓈖𓋴𓈉𓏏𓏤𓏤𓏤𓏤<br>
𓈖𓏏𓐛𓏤𓋴𓏭𓎡𓄿𓀁𓈖𓋴𓂚𓂡𓊪𓈖<br>
[𓇍𓇋𓇋𓏭𓂻𓈖𓆱𓐍𓏏𓂡𓈖𓂋𓏏𓈖𓏌𓅱𓌙𓀀𓁐𓏤𓏤𓏤𓈉]<br>
[𓂻𓅱𓏏𓊪𓅱𓁹𓈖𓆑𓈖𓀀𓊢𓂝𓂻𓎡𓅱𓀀𓂝𓈖𓀀𓅱𓀀𓅓𓉔[𓄿𓅱]⸢𓏛𓏤𓏤𓏤⸣𓆑]<br>
𓄂𓏏𓏭𓄣𓎟𓌳𓄿<br>
𓄡𓊮𓈖𓀀𓈞𓏏𓁐𓏤𓏤𓏤𓅷𓄿𓇋𓇋𓅱𓂺𓀀𓏤𓏤𓏤𓁷𓏤𓂝𓂝𓇋𓀁𓄣𓏤<br>
𓎟𓍋𓅓𓂋𓅪𓈖𓀀𓆓𓂧𓋴𓈖𓏤𓏤𓏤𓇋𓈖𓇋𓅱𓃹𓈖𓎡𓇋𓇋𓀀<br>
𓈖𓆱𓐍𓏏𓂡𓀀𓂚𓂡𓂋𓆑𓊢𓂝𓈖𓇋𓆎𓅓𓄛𓏤𓆑{𓈙𓈇}〈𓈘〉𓈖𓃀𓈔𓆑<br>
𓎛𓏏𓊪𓂘𓆑𓈖{𓏏}𓈖𓄓𓋴𓏭𓅱𓏏𓈔𓏤𓏤𓏤𓏤𓐍𓂋𓀒𓅓𓆱𓐍𓏏𓂻𓊃𓉐𓂋𓂻<br>
𓈖𓀀𓈍𓂝𓅱𓏛𓏤𓏤𓏤𓆑𓂋𓂝𓈖𓀀𓏴𓈐𓁷𓂋𓀀𓂚𓅱𓌕𓏤𓏤𓏤𓆑𓊃𓊪𓊗<br>
𓈖𓂜𓏏𓏏𓅪𓌡𓅱𓂝𓏤𓁷𓏤𓄚𓈖𓂻𓅓𓌡𓅱𓂝𓏤[𓊢𓂝𓈖𓁹𓈖𓆑[]𓂋𓀀𓐍𓂸𓏏𓏥𓀁𓈖𓆑𓎛𓅱𓏏𓆑𓂝𓀀]𓄡𓅓𓂝𓂻𓈖𓆑<br>
𓅱𓀀𓋴𓏏𓄝𓂝𓈖𓀀𓇓𓅱𓂚𓅱𓌕𓀀𓏠𓈖𓏛𓅓𓈖𓅘<br>
𓎛𓃀𓏏𓄹𓆑𓋴𓃀𓎛𓄑𓀁𓈖𓆑𓐍𓂋𓀒𓈖𓆑𓁷𓏤𓆑𓈖𓂧𓂉𓆑𓊃𓐍<br>
𓂋𓀒𓂝𓈖𓀀{𓈖}𓇓𓅱[𓅓]{𓈙}〈𓈘𓈇〉〈𓈖〉𓃀𓈔𓆑𓅱𓂧𓏴𓀁𓈖𓀀𓇋𓍲𓈖𓈖𓀁𓀀<br>
𓁷𓏤𓄦𓏏𓏤𓆑𓌙𓅓𓀀𓎟𓁷𓏤𓈖𓌰𓅓𓇋𓀁𓂋𓂝𓈖𓀀𓎛𓎡𓈖𓏌𓅱𓀁<br>
𓈖𓏠𓈖𓏏𓅱𓅆{𓈙}〈𓈘〉𓈇𓀀𓏤𓏤𓏤𓆑𓎛𓃀𓎱𓂡𓈖𓆑𓋾𓈎𓀀𓊪𓈖𓂝𓅓𓈖𓈖𓈖𓄹<br>
𓂜𓈖𓈙𓇋𓌙𓀀𓂋𓂝𓈖𓆑𓅱𓀀𓂋𓎛𓊪𓏏𓂘𓆑[𓃹𓈖𓇋𓈖𓆑𓁷𓏤𓊃𓈖𓈖𓏭𓂉𓏛𓀀𓁷𓏤𓎛𓊪𓏏𓏭𓂘𓂡𓀀]𓊢𓂝𓈖𓏎𓈖𓈖𓀀𓐍𓏏<br>
𓏛𓏤𓏤𓏤𓆑𓇉𓄿𓈎𓂝𓈖𓀀𓏠𓈖𓏠𓈖𓏏𓃙𓏤𓏤𓏤𓆑𓎡𓄿𓏏𓀁𓈖𓆑𓁹<br>
𓏏𓋴𓏏𓂋𓀀𓁹𓈖𓀀𓋴𓏏𓂋𓆑𓎁𓏏𓂝𓈖𓀀𓈖𓏏𓏏𓅓𓇋𓌳𓄿𓅓𓉐𓆑<br>
𓎡𓆑𓋳𓂝𓈖𓀀𓂝𓆑𓄿𓇋𓇋𓉐𓆑𓉻𓂝𓄿𓏛𓈖𓀀𓇋𓅓𓎺𓏛𓈖𓅓<br>
𓊢𓂝𓉴𓏛𓏤𓏤𓏤𓀀𓆈𓄿𓏤𓏤𓏤𓈖𓅓𓏠𓈖𓏠𓈖𓏏𓃙𓏤𓏤𓏤𓀀𓐍𓂋𓁹𓏏<br>
𓊹𓏤𓂋𓎛𓊵𓏏𓊪𓈖𓍿𓊃𓍞𓏛𓈖𓆑𓇋𓅓𓆑[<br>
𓎡𓏏𓈉𓏏𓏤𓇋𓅱𓏇𓈖𓇳𓄣𓏤𓆑𓇋𓂝𓈖𓈖𓈖𓅱𓂝𓂋𓂾𓂻𓅱𓂝𓂋𓂾𓂻<br>
𓀀𓈖𓉔𓄿𓅱𓏛𓏤𓏤𓏤𓆑𓇋𓅱𓂸𓏏𓂋𓂭𓂭𓏛𓏤𓏤𓏤𓀀𓅓𓄚𓈖𓏌𓅱𓉐<br>
𓀸𓄿𓄿𓂻𓀸𓄿𓄿𓇋𓇋𓂻𓀀𓈖𓎛𓈎𓂋𓅪𓇋𓅱𓀀𓂝𓀀𓏐𓈀𓏤𓏤𓏤𓈖𓐛𓏤<br>
𓇋𓇋𓀀𓂋𓅱𓅱𓂻𓊃𓀀𓇾𓈇𓏤𓆑𓈖𓇉𓄿𓇋𓇋𓏏𓋳𓏤𓏤𓏤<br>
𓏌𓎡𓀀𓎗𓆓𓏏𓋳𓏤𓏤𓏤𓆀𓈎𓏏𓀗𓋳𓏤𓏤𓏤<br>
𓃀𓏏𓍔𓄿𓂾𓂻𓊃𓀀𓏤𓈖𓎼𓄿𓅱𓎣𓅪𓉔𓄿𓃀𓂻𓆑𓏌𓎡𓀀<br>
𓆈𓄿𓏤𓏤𓏤𓌸𓂋𓏏𓀀𓁐𓏤𓏤𓏤𓄤𓆑𓂋𓉐𓀀𓅱𓊃𓐍𓎺𓏛𓊨𓏏𓉐𓀀<br>
𓋴𓆼𓄿𓅱𓇋𓇋𓀁𓀀𓅓𓂝𓉥𓉐𓊹𓏤𓏤𓏤𓏤𓎟𓆷𓄿𓏛𓅱𓂝𓂋𓏏<br>
𓂾𓂻𓏤𓏤𓏤𓏏𓈖𓎛𓏏𓊵𓊪𓎡𓂝𓎡𓅱𓀀𓂋𓄚𓈖𓏌𓅱𓉐<br>
[[]𓍿𓊃𓅱𓍢𓂡𓈖𓎡𓈖𓀀𓂜𓈖𓂋𓐍𓏛𓇓𓅱𓋴𓆑𓈖𓂧𓂉𓏤𓅪𓎡𓅱𓀀𓅓𓐙𓌳𓂝𓊤𓅱𓀁]𓋴𓅓𓃹𓈖𓀁<br>
𓎡𓂋𓂋𓂝𓏏𓌳𓁹𓄿𓀀𓃀𓅱𓅨𓂋𓈙𓅱𓇳𓏤𓄣𓏤𓀀𓇋𓅓<br>
𓊪𓏏𓂋𓆴𓅨𓂋𓏏𓂋𓂝𓃀𓏏𓄏𓏛𓆞𓄿𓏏𓐎𓏤𓏤𓏤𓀀𓅓𓇾𓈇𓏤𓄟𓋴𓀔<br>
𓎡𓅱𓀀𓇋𓅓𓆑𓅓𓂝𓇋𓂻𓅓𓐟𓏤𓊪𓅱𓆣𓂋𓊃𓊪𓊗𓄤𓆑𓂋𓂝𓈖𓀀<br>
𓊹𓊵𓏏𓊪𓏛𓁹𓂋𓆑𓏇𓇋𓐍𓏏𓏛𓏤𓏤𓏤𓂋𓋴𓏠𓈖𓐍𓍊𓏛𓄖𓅱𓏭𓈖𓊃𓆑𓈖𓅪𓈖𓆑<br>
𓄣𓏤𓆑𓍋𓅓𓂋𓅪𓈖𓂧𓈎𓂋𓂷𓂻𓈖𓆑𓂋𓋹𓈖𓐍𓁷𓏤𓈉𓏏𓏤𓇋𓈖𓏇𓈖𓇳<br>
𓂋𓆑𓈖𓏏𓏏𓆑𓎛𓊵𓏏𓊪𓏛𓄔𓅓𓆑𓈖𓅘𓎛𓀁𓈖𓍯𓄿𓈐𓅱𓂧𓃀𓄲<br>
𓂻𓆑𓂝𓏤𓂋𓎛𓀗𓂝𓈖𓆑𓇾𓈇𓏤𓇋𓅓𓆑𓂋𓃀𓅱𓏎𓈖𓈖𓆑𓇓𓅱𓇋𓅓[]<br>
𓊵𓏏𓊪𓏛𓈖𓀀𓇓𓏏𓈖𓀭𓈖𓆎𓏏𓊖𓏏𓏤𓋹𓈖𓐍𓀀𓅓𓊵𓏏𓊪𓏏𓏛𓏤𓏤𓏤𓆑<br>
𓈖𓆓𓐩𓏌𓀁𓀀𓐍𓂋𓏏𓏛𓎛𓏌𓏏𓇾𓈇𓏤𓆗𓈖𓏏𓏏𓅓𓂝𓉥𓉐𓆑𓄔𓅓<br>
𓀀𓄋𓊪𓅱𓏏𓀁𓏤𓏤𓏤𓈖𓏏𓄡𓂋𓂧𓅱𓀔𓀀𓁐𓏤𓏤𓏤𓋴𓇋𓐍𓏛𓂋𓈖𓊪𓇋𓇋<br>
𓆳{𓀻}〈𓀔〉𓏛𓎛𓂝𓄹𓏤𓏤𓏤𓀀𓈖𓏏𓏏𓆑𓇋𓄿𓅱𓀗𓉔𓄿𓅱𓂻𓅱𓌗𓍱<br>
𓅪𓄿𓋴𓍬𓂻𓈖𓆑𓅱𓀀𓁹𓁹𓀀𓂧𓈖𓋴𓍖𓏛𓂝𓏤𓅱𓏭𓀀𓈖𓍉𓏌𓅱𓀔<br>
𓂾𓂾𓀀𓆑𓐍{𓈖}𓍼𓂻𓋴𓈖𓏤𓏤𓏤𓌞𓋴𓂻𓄣𓏤𓅨𓂋𓂧𓀉𓏏𓎡𓈖𓂻𓅱𓀀<br>
𓈖𓅱𓍑𓄿𓂻[𓅘𓎛𓏏𓏴𓀁𓊪𓅱𓈖𓏏𓄲𓂋𓅱𓂻𓈉𓏏𓏤𓏥𓂋𓁹𓂋𓏏𓋴]<br>
𓊄𓃀𓂻𓋴𓈖𓏤𓏤𓏤{𓈖}𓅱𓀀𓂋𓊖𓏏𓏤𓏤𓏤𓏤𓈖𓅘𓎛𓎛𓇳𓌞𓋴𓂻𓀀<br>
𓎟𓏏𓂋𓇥𓂋𓆗𓇋𓐍𓏛𓆓𓂧𓋴𓈖𓀀𓄤𓂋𓈖𓄟𓋴𓅱𓀔𓀀𓁐𓏤𓏤𓏤𓋴𓊄𓃀𓂻𓋴<br>
𓈖𓅘𓎛𓎛𓇳𓁷𓏤𓂋𓀀𓇋𓋴𓏏𓂋𓆑𓆓𓂧𓈖𓍛𓏤𓇓𓏏𓆤𓏏𓇳𓆣𓂓𓏤{𓏤𓏤𓏤}𓍹𓍺𓌳𓐙𓊤𓁷𓏤𓋴𓌫𓅓<br>
𓏛𓏤𓏤𓏤𓊪𓈖𓈖𓏏𓏭𓅱𓀀𓌨𓂋𓆑𓃹𓈖𓇋𓈖𓍛𓏤𓆑𓉔𓄿𓃀𓂻𓆑<br>
𓈖𓀀𓌨𓂋𓄫𓅱𓏏𓂝𓏤𓏛𓏤𓏤𓏤𓈖𓏏𓇓𓏏𓈖𓐍𓂋𓋴𓄫𓅱𓆑𓄣𓏤𓈖𓅡𓎡𓀀𓇋𓅓𓏇𓇋<br>
𓋾𓈎𓄿𓀀𓈖𓈉𓏏𓏤𓎟𓏏𓇓𓏏𓈖𓄟𓊃𓅱𓁑𓏤𓏤𓏤𓀀𓁐𓏤𓏤𓏤𓈖𓏏𓏭𓅓𓂝𓉥𓉐𓆑𓁷𓏤𓂋𓂝𓏏<br>
𓄔𓅓𓀀𓄋𓊪𓅱𓏏𓀁𓋴𓈖𓏤𓏤𓏤<br>
𓏇𓏏𓈖𓎗𓅱𓏛𓏎𓇋𓇋𓈖𓅡𓎡𓀀𓇋𓅓𓁷𓏤𓏎𓈖𓏏𓆑𓂋𓆎𓏏𓊖<br>
𓅃𓋹𓄟𓅱𓏏𓏤𓏤𓏤𓅐𓎟𓆗𓎟𓋹𓄟𓅱𓏏𓏤𓏤𓏤𓇓𓏏𓆤𓏏𓇳𓆣𓂓𓍹𓍺𓇳𓅭<br>
𓇋𓏠𓈖𓅓𓄂𓏏𓏤𓍹𓍺𓋹𓆓𓏏𓂋𓈖𓅘𓎛𓎛𓇳𓇓𓏏𓈖𓀭𓎗𓅱𓏠𓈖𓌞𓅱𓂻𓀀𓅭𓈖𓉔𓏏𓆭𓆱𓉐𓀀<br>
𓅓𓂝𓎡𓏎𓈖𓏏𓈖𓎡𓎗𓅱𓏛𓊪𓈖𓈖𓇓𓏏𓈖𓀭𓂋𓂋𓂝𓏏𓂋𓐍𓏛𓎡𓈖𓏏𓏏𓄲𓂻𓈖𓎡⸢𓈉𓏏𓏤⸣⸢𓏤𓏤𓏤𓏤⸣<br>
𓉐𓂋𓏏𓂻𓅓𓐪𓂧𓅓𓂝𓈉𓂋𓏏𓈖𓏌𓅱𓌙𓅯𓈉𓏏𓏤𓂝𓂝𓏏𓅱𓈉𓏏𓏤𓈖𓈉𓏏𓏤𓌨𓂋𓉲𓏛<br>
𓈖𓄣𓏤𓎡𓈖𓎡𓊪𓏏𓂋𓆴𓁹𓏏𓈖𓎡𓁹𓏏𓅱𓂋𓎡𓂜𓅱𓉻𓂝𓄿𓀁𓎡𓍙𓆑𓂡𓏏𓅱𓌃𓂧𓅱𓀁𓎡<br>
[𓂜𓈖𓄔𓅓𓏛𓈖⸢𓏏𓅱⸣𓂋𓈖𓀁𓎡𓁷𓏤𓌃𓂧𓏏𓀁𓏥𓅾𓀁𓎡𓏎𓈖𓍙𓆑𓂡𓀏]<br>
𓂜𓌃𓂧𓅱𓀁𓎡𓅓𓋴𓎛𓉲𓏛𓈖𓋴𓂋𓅱{𓀔}𓀀𓏤𓏤𓏤𓇋𓏏𓈖𓂡𓏏𓅱𓋭𓊃𓅱𓏛𓏤𓏤𓏤𓎡<br>
𓊃𓐍𓂋𓏛𓊪𓈖𓏎𓈖𓈖𓆑𓄣𓏤𓎡𓂜𓈖𓏏𓆑𓅓𓄣𓏤𓂋𓎡𓊪𓏏𓇯𓎡𓈖𓏏𓈖𓏏𓏏𓅓𓂝𓉥𓉐<br>
𓏠𓈖𓏛𓋴𓌗𓂡𓋴𓅓𓏇𓈖𓇳𓂧𓊪𓏏𓋴𓁶𓏤𓋴𓅓𓇓𓏏𓈖𓇋𓇋𓏏𓏛𓏤𓏤𓏤𓈖𓏏𓇾𓈇𓏤𓄟𓅱𓀔<br>
𓀀𓁐𓏤𓏤𓏤𓋴𓅓𓂝𓄚𓈖𓏌𓅱𓍖𓉐𓎝𓎛𓏛𓎡𓀻𓋴𓋴𓏛𓏤𓏤𓏤𓈖𓂝𓂝𓋴𓈖𓏤𓏤𓏤𓈖𓎡𓋹𓈖𓐍𓎡𓅓𓄫𓅱𓏏𓋴𓈖𓏤𓏤𓏤<br>
𓁹𓈖𓎡𓂻𓅱𓏏𓂋𓆎𓏏𓊖𓌳𓁹𓄿𓎡𓄚𓈖𓏌𓅱𓉐𓆣𓂋𓈖𓎡𓇋𓅓𓆑𓊃𓈖𓂉𓀁𓎡𓇾𓈇𓏤𓂋<br>
𓂋𓅱𓏏𓏭𓇯𓅨𓂋𓏏𓏭𓎸𓅓𓏛𓎡𓅓𓋴𓍋𓅓𓂋𓅱𓀻⸢𓀀𓏤𓏤𓏤⸣𓇋𓅱𓏇𓈖𓇳𓇋𓋴𓆷<br>
𓄿𓂝𓏛𓈖𓎡𓏏𓈖𓇋𓀗𓆑𓐍𓍼𓂻𓈖𓎡𓃀𓅡𓄿𓄿𓅱𓏏𓂺𓋴𓆼𓄿𓀁𓈖𓎡𓉔𓂋𓅱𓇳𓏤<br>
𓈖𓈎𓂋𓊃𓀾𓂡𓊄𓃀𓏏𓂻𓂋𓇋𓌳𓐍𓄪𓐣𓂝𓏏𓅱𓈖𓎡𓆼𓄿𓅱𓏭𓇰𓅓𓋴𓆑𓏏𓎵𓏤𓏤𓏤𓏤<br>
𓅱𓏏𓍔𓄿𓅱𓋳𓏤𓏤𓏤𓏤𓅓𓂝𓏤𓅱𓏭𓏏𓍔𓄿𓇋𓇋𓏏𓆗𓁹𓏏𓅱𓈖𓎡𓌞𓋴𓂻𓅱𓍑𓄿𓂻𓇳𓏤<br>
𓄥𓄿𓂝𓇾𓈇𓏤𓅱𓇋𓀾𓅓𓋞𓈒𓏤𓏤𓏤𓁶𓏤𓅓𓐍𓊃𓃀𓂧𓈒𓏤𓏤𓏤𓊪𓏏𓇯𓁷𓏤𓂋𓎡𓂝𓏏𓅓<br>
𓄟𓋴𓏏𓊪𓏏𓆱𓃒𓏤𓏤𓏤𓏤𓁷𓏤𓇋𓏏𓎛𓂝𓎡𓇗𓂝𓅱𓀁𓀀𓏤𓏤𓏤𓌨𓂋𓄂𓏏𓏤𓎡𓁹𓏏𓅱𓐍𓃀𓃀𓀤<br>
𓈖𓈖𓇋𓇋𓅱𓀉𓀀𓏤𓏤𓏤𓂋𓂋𓏤𓇋𓏛𓋴𓉐𓎡𓈖𓇋𓋴𓀁𓏏𓅱𓈖𓎡𓂧𓃀𓎛𓏏𓄑𓏤𓏤𓏤𓎛𓊵𓏏𓊪𓈀𓏤𓏤𓏤𓋴𓆑𓏏<br>
𓌫𓂝𓏏𓅱𓂋𓂋𓏤𓂝𓃀𓄿𓅱𓌂𓈙𓏤𓏤𓏤𓎡𓉺𓏤𓏤𓏤𓏤𓎡𓐍𓂝𓊃𓅱𓏛𓅓𓈙𓏤𓏤𓏤𓌉𓆓𓇳𓅓𓈎𓄿𓃀𓄲𓏛<br>
𓇓𓄟𓋴𓅱𓀔𓀀𓁐𓏤𓏤𓏤𓂜𓈖𓃹𓈖𓅓𓏏𓀏𓎡𓁷𓏤𓈉𓏏𓏤𓂜𓈖𓃀𓋴𓆛𓏏𓅱𓌙𓅓𓅱𓀀𓏤𓏤𓏤𓂜𓈖<br>
𓂞𓏏𓎡𓅓𓇋𓆛𓈖𓌰𓅓𓁸𓈖𓊃𓂋𓃝𓁹𓏏𓅱𓇥𓂋𓊅𓎡𓇋𓅱𓈖𓄿𓄫𓅱𓂋𓎛𓏏𓀗<br>
𓂝𓇾𓈇𓏤𓎔𓂝𓀁𓁷𓏤𓆼𓄿𓏏𓐎𓏤𓏤𓏤𓂻𓅱𓏏𓎡𓄭𓂋𓂻𓈖𓌉𓅱𓏛𓊪𓈖𓂋𓀀𓊢𓂝𓂻𓎡𓅱𓀀𓅓<br>
𓁷𓂋𓄣𓅱𓎛𓅱𓏏𓌙𓀀𓁐𓏤𓏤𓏤𓀀𓄞𓂧𓂝𓈖𓏏𓆑𓈖𓀀𓂝𓈖𓅱𓀀𓁷𓏤𓄡𓏏𓏤𓀀𓂧𓏇𓇋𓂢𓈖𓀀𓊃𓅭<br>
𓄿𓏏𓅱𓈇𓏤𓂝𓈖𓀀𓇓𓅱𓊃𓈙𓂻𓁷𓏤𓍲{𓈖}𓃀𓇋𓇋𓁸𓀀𓄲𓂻𓈖𓈖𓀀𓂝𓆑𓄿𓇋𓇋𓉐𓀀𓁷𓏤𓈖𓉔𓅓𓀁<br>
𓂋𓆓𓂧𓁹𓏏𓅱𓇒𓏇𓇋𓅓𓂝𓈖𓅡𓎡𓀀𓏏𓉔𓂾𓂻𓈖𓄣𓏤𓆑𓂋𓈉𓏏𓏤𓏤𓏤𓏤𓇥𓂋𓇥𓂋𓇋𓇋𓏏{𓀔}〈𓂡〉𓏤𓏤𓏤𓏤𓐍𓂋<br>
𓈞𓅓𓂝𓄤𓆑𓂋𓎝𓎛𓏛𓄣𓏤𓈖𓈞𓅓𓂝𓅱𓀀𓅓𓂝𓅓𓏏𓀏𓇋𓅱𓂓𓏤𓎡𓂋𓂋𓂝𓏏𓁹𓇋𓇋𓀀<br>
𓄖𓅱𓏭𓎛𓂝𓄹𓏤𓏤𓏤𓀀𓅓𓄚𓈖𓏌𓅱𓉐𓏇𓏏𓈖𓋴𓏇𓇋𓀁𓈖𓌉𓅱𓏛𓊪𓈖𓅡𓎡𓉥𓉐𓅭𓈖𓉔𓏏𓆭𓆱𓀁<br>
𓆓𓂧𓅓𓎛𓊵𓏏𓊪𓄤𓆑𓂋𓅨𓂋𓏏𓂋𓐍𓏏𓏛𓅱𓂝𓂋𓏏𓂾𓏏𓈖𓁹𓏏𓈖𓅡𓎡𓀀𓇋𓅓𓅓𓐍𓅓𓂜𓆑𓇋𓈖<br>
𓂓𓅆𓎡𓊹𓄤𓎟𓇾𓇾𓈇𓈇𓌸𓂋𓅱𓀁𓂋𓂝𓇳𓀭𓎛𓎿𓋴𓅱𓀁𓏠𓈖𓏏𓅱𓅆𓎟𓌀𓏏𓈈𓇋𓏠𓈖𓅆<br>
𓎟𓎼𓏏𓏤𓇾𓇾𓈇𓈇𓆊𓅆𓂋𓂝𓇳𓀭𓅃𓀭𓉗𓁷𓂋𓁥𓍃𓅓𓀭𓎛𓈖𓂝{𓄦}〈𓇷〉𓏏𓏥𓏥𓏥𓊹𓊹𓊹𓆑<br>
𓏙𓅱𓀭𓄤𓆑𓂋𓅢𓀭𓋴𓅓𓋴𓂋𓅱𓀭𓅃𓋁𓃀𓏏𓏭𓈉𓀭𓎟𓏏𓇋𓐛𓅓𓎛𓏏𓆗𓎸𓅓𓏛𓋴<br>
𓁶𓏤𓎡𓍑𓍑𓏌𓏏𓐖𓀀𓏤𓏤𓏤𓁶𓏤𓊪𓏏𓈖𓍉𓏌𓅱𓈖𓈖𓈖𓋉𓊾𓀭𓅃𓀭𓁷𓂋𓄣𓈉𓏏𓏤𓏤𓏤𓏤𓅨𓂋𓂋𓏏𓀭𓎟𓏏<br>
𓊪𓃹𓈖𓏏𓈉𓏌𓏏𓇯𓀭𓅃𓀗𓂋𓂝𓇳𓏤𓀭𓊹𓊹𓊹𓎟𓅱𓇾𓈇𓏤𓌸𓂋𓇋𓆴𓈉<br>
𓈀𓈇𓏤𓏤𓏤𓏤𓏌𓏤𓇅𓆓𓅨𓂋𓈘𓂞𓋴𓈖𓏤𓏤𓏤𓋹𓌀𓂋𓂉𓎡𓎸𓅓𓏛𓋴𓈖𓏤𓏤𓏤𓏏𓅱𓅓𓄫𓅱𓏏𓂝𓏤𓋴𓈖𓏤𓏤𓏤<br>
𓂝𓋴𓈖𓏤𓏤𓏤𓈖𓎡𓈖𓅘𓎛𓎛𓇳𓏤𓂜𓈖𓇥𓂋𓃭𓅱𓈐𓆑𓆓𓏏𓇾𓂜𓈖𓎛𓆰𓈖𓏏𓏭𓈐𓋴𓄙𓅓𓀁𓅾𓀁𓎡<br>
𓅓𓇾𓇾𓇾{𓈇𓏤𓏤𓏤𓈇𓏤𓏤𓏤}〈𓈇𓈇𓈇〉𓈉𓏏𓏤𓏤𓏤𓏤𓏤𓅱𓂝𓆑𓂡𓈖𓎡𓍲𓈖𓈖𓏏𓂻𓇋𓏏𓈖𓇳𓏤𓈖𓅘𓎛𓀁𓊪𓅱𓈖𓅡𓎡𓀀𓇋𓅓<br>
𓈖𓎟𓅆𓆑𓄞𓂧𓂝𓅓𓋀𓏏𓈉𓎟𓋷𓀁𓋷𓀁𓂋𓐍𓏏𓅚𓀀𓁐𓏤𓏤𓏤𓋷𓀁𓆑<br>
𓅓𓍛𓏤𓈖𓍉𓊃𓉐𓃹𓈖𓏏𓅡𓎡𓀀𓇋𓅓𓅾𓀁𓆓𓂧𓋴𓏏𓇋𓅱𓏇𓇋𓐍𓏏𓏛𓏤𓏤𓏤𓉻𓂝𓄿𓏛<br>
𓄙𓅓𓀁𓋴𓏏𓊹𓉻𓂝𓄿𓏛𓏇𓏏𓅱𓏛𓂋𓂝𓇳𓏤𓀭𓁷𓏤𓊃𓈙𓋴𓐟𓄿𓄃𓏛𓅡𓎡𓂝𓈖𓆑<br>
𓆓𓊃𓆑𓇋𓅱𓅡𓎡𓀀𓇋𓅓𓅓𓂝𓈖𓆓𓐩𓏌𓀁𓂋𓏤𓁷𓂋𓏤{𓂋}〈𓅆〉𓆑𓂝𓏏𓅱𓄿𓌨𓂋𓋴𓐍𓂋𓀁𓆑𓇋𓅱𓍛𓏤𓎡<br>
𓅓𓅃𓀭𓎁𓏏𓂝𓈖𓆱𓐍𓏏𓂡𓂝𓏤𓅱𓏭𓎡𓂋𓇾𓇾𓇾𓈇𓈇𓈇𓎟𓅱{𓏭}〈𓏤𓏤𓏤〉<br>
𓎗𓅱𓏛𓎼𓂋𓏏𓍛𓏤𓎡𓂋𓂝𓏏𓏎𓈖𓏏𓆑𓅓𓂝𓎡𓇋𓌙𓀀𓅓𓐪𓂧𓅓𓂝𓈉𓏃𓈖𓏏<br>
𓅂𓇋𓂝𓅱𓈙𓌙𓀏𓅓𓏃𓈖𓏏𓂉𓉐𓎡𓈙𓅱𓌙𓈉𓏠𓈖𓏌𓅱𓋴𓌙𓀀[𓁷𓏤𓂋𓂝𓏏𓋴𓌪𓅓𓅱𓏛𓏤𓏤𓏤𓎡]<br>
𓅓𓇾𓇾𓈇𓈇𓆑𓈖𓐍𓅱𓍼𓏤𓏤𓏤{𓌙}〈𓋾〉𓈎𓄿𓅱𓀀𓏤𓏤𓏤𓊪𓅱𓂸𓏏𓂋𓅱𓂭𓂭𓏛𓀀𓏤𓏤𓏤𓂋𓈖𓏌𓅱𓏤𓏤𓏤𓏤<br>
𓆣𓂋𓏤𓏤𓏤𓅓𓌸𓂋𓅱𓏏𓀁𓏤𓏤𓏤𓎡𓂜𓈖𓊃𓆼𓄿𓀁𓏏𓈖𓏌𓅱𓌙𓅯𓈉𓈖𓎡𓇋𓅓𓋴𓏇𓏏𓏏𓏛<br>
𓍿𓊃𓅓𓅱𓄛𓏤𓏤𓏤𓏤𓎡𓇋𓋴𓅱𓂝𓂋𓏏𓂾𓏤𓏤𓏤𓏤𓏏𓈖𓁹𓏏𓈖𓅡𓎡𓀀𓂜𓐍𓂸𓏏𓏥𓏛𓋴𓂜𓈖<br>
𓋴𓅓𓄣𓏤𓀀𓂜𓈎𓅓𓂧𓀁𓀀𓋴𓂜𓂋𓐍𓏛𓀀𓃛𓂧𓅱𓂻𓀀𓂋𓊨𓏏𓉐𓇋𓅱𓏇𓇋<br>
𓋴𓌫𓅓𓏛𓂋𓋴𓅱𓏏𓍞𓁹𓏇𓇋𓌳𓁹𓄿𓄿𓇓𓅱𓇋𓂧𓎛𓇋𓇋𓇇𓀀𓅓<br>
𓍋𓃀𓅱𓎶𓈉𓊃𓀀𓏤𓈖𓆼𓄿𓏏𓈇𓏤𓅓𓇾𓈇𓏤𓂉𓏏𓏭𓈉𓂜𓅾𓀁𓂜𓊃<br>
𓐍𓊃𓏏𓂻𓅓𓐟𓏤𓀀𓂜𓄔𓅓𓀀𓋭𓊃𓏛𓎛𓅨𓂋𓅱𓅪𓂜𓄔𓅓𓏏𓅱𓂋𓈖𓀀<br>
𓅓𓂋𓏤𓄙𓅓𓅱𓀁𓄋𓊪𓅱𓏴𓁷𓏤𓈖𓆑𓈖𓆓𓂧𓆑𓅪𓎛𓂝𓄹𓏤𓏤𓏤𓀀𓂋𓂧𓂾𓂾𓀀<br>
𓁷𓏤𓉔𓅱𓉔𓅱𓂻𓄣𓏤𓀀𓁷𓏤𓐍𓂋𓊪𓂝𓀀𓊹𓆷𓄿𓏛𓅱𓂝𓂋𓏏𓂾𓏏𓈖<br>
𓁷𓏤𓋴𓏏𓍔𓄿𓍬𓂻{𓋴}𓂻𓀀𓂜𓏌𓎡𓀀𓇋𓋴𓈎𓄿𓀠𓐟𓏤𓏃𓈖𓏏𓅾𓀁𓊃𓀀𓏤𓂋𓐍𓏛<br>
𓇾𓈇𓏤𓆑𓂝𓈖𓂋𓂝𓇳𓏤𓀭𓅾𓀁𓎡𓆱𓐍𓏏𓂻𓇾𓈇𓏤𓎛𓁷𓂋𓐡𓂡𓎡𓅓𓈉𓏏𓏤<br>
𓎟𓏏𓅓𓂝𓅱𓀀𓅓𓄚𓈖𓏌𓅱𓉐𓅓𓂝𓅱𓀀𓅓𓊨𓏏𓉐𓏏𓈖𓈖𓏏𓎡𓇋𓋴𓎛𓃀𓋴𓋳<br>
𓈌𓏏𓉐𓏏𓈖𓅱𓃀𓈖𓇳𓇋𓏏𓈖𓇳𓏤𓈖𓌸𓂋𓏏𓀁𓎡𓈖𓈖𓈖𓅓𓇋𓏏𓂋𓅱𓈙𓏤𓏤𓏤𓋴𓅨𓂋𓇋𓏏𓀁𓆑<br>
𓌸𓂋𓀁𓎡𓊡𓅱𓅓𓊪𓏏𓇯𓐍𓈖𓌰𓅓𓏏𓂉𓀁𓆑<br>
[𓋹𓈖𓐍𓏏𓅱𓅓𓊡𓅱⸢𓏥𓈖⸣𓂝𓂝𓎡𓀻𓋴𓋴⸢𓏛𓅱𓏤𓏤𓏤⸣𓅓𓇅𓅱𓏛𓈖𓎡]𓆓𓂧𓎡𓇋𓅱𓅡𓎡𓀀𓇋𓅓𓂋𓋴𓎗𓆓𓏏𓏛<br>
𓅷𓏏𓏤𓏏𓀀𓁐𓏤𓏤𓏤𓀀𓁹𓈖𓅡𓎡𓀀𓇋𓅓𓅓𓊨𓏏𓉐𓏏𓈖<br>
𓂻𓅱𓏏𓊪𓅱𓁹𓇋𓇋𓂋𓅡𓎡𓀀𓇋𓅓[𓀀𓅓𓏃𓈖𓏏𓏭𓍘𓇋𓇋𓏏𓊛]𓁹𓂋𓍛𓏤𓎡𓅓𓌸𓂋𓂋𓀁𓆑𓋹𓈖𓐍𓏏𓅱𓅓𓊡𓅱𓈖𓂞𓂞𓎡<br>
𓌸𓂋𓀁𓇳𓏤𓀭𓉗𓏏𓉐𓁷𓂋𓏏𓀗𓆗𓆑𓈖𓂧𓂉𓎡𓊪𓅱𓀻𓋴𓋴𓏛𓌸𓂋𓂋𓅱<br>
𓀁𓏠𓈖𓏏𓅱𓅆𓎟𓌀𓏏𓊖𓋹𓈖𓐍𓆑𓆓𓏏𓇾𓂋𓂝𓏏𓁹𓇋𓇋𓀀𓉔𓂋𓅱𓇳𓏤𓅓𓇋𓄿𓄿𓆰𓈉<br>
𓁷𓏤𓋴𓎗𓆓𓏏𓏛𓐍𓏏𓏛𓏤𓏤𓏤𓀀𓈖𓄟𓋴𓅱𓁑𓀀𓁐𓏤𓏤𓏤𓀀𓅭𓀀𓀀𓀗𓀀𓅓𓐟𓏤𓅱𓎛𓇋𓇋𓏏𓌙𓀀𓏤𓏤𓏤<br>
𓀀𓅱𓎛𓇋𓇋𓏏𓌙𓀀𓏤𓏤𓏤𓀀𓐍𓏏𓏛𓏤𓏤𓏤𓀀𓎟𓏏𓅓𓂝𓆑⸢𓆓𓏏⸣𓇾𓀀𓁐𓏤𓏤𓏤𓀀𓏠𓈖𓏠𓈖𓏏𓃙𓏤𓏤𓏤𓀀<br>
𓎟𓏏𓂧𓈎𓂋𓂷𓈒𓏤𓏤𓏤𓀀𓆱𓏏𓏤𓀀𓎟𓃀𓈖𓂋𓇋𓇜𓂻𓅱𓏏𓊪𓅱𓁹𓈖𓅡𓎡𓀀𓇋𓅓𓅓𓏃𓈖𓏏<br>
𓇋𓇋𓏏𓊛𓎛𓂧𓃀𓂻𓈖𓀀𓁷𓏤𓅃𓈐𓈉𓏤𓏤𓏤[𓅠𓅓𓏛𓈖𓀀]𓋭𓊃𓅱𓂡𓀀𓇋𓅓𓈖𓏏𓏭𓅓𓐟𓏤𓄲𓏏𓏤𓂡𓀀𓏤𓏤𓏤<br>
𓉔𓄿𓃀𓂻𓆑𓄋𓊪𓅱𓏏𓀁𓂋𓄚𓈖𓏌𓅱𓉐𓂋𓂋𓂝𓏏𓂋𓐍𓏛𓏏𓅱[𓂋𓈖𓏏𓏭𓏏𓅱𓀀𓇍𓇋𓏭𓂻𓎡𓅱𓀀]𓂋𓂝𓇋𓈖𓍛𓏤𓆑<br>
𓂻𓅱𓏏𓅓𓂋𓇏𓏏𓅂𓀀𓏤𓏤𓏤𓏠𓈖𓐍𓍊𓏛𓈖𓇓𓏏𓈖𓉐𓊢𓂝𓅱𓊛𓏤𓏤𓏤𓏤𓀋𓂝𓏤𓏤𓏤𓅓𓆱𓐍𓏏𓂻𓆑<br>
𓌨𓂋𓄫𓅱𓏏𓂝𓏤𓈖𓏏𓇓𓏏𓈖𓐍𓂋𓈖𓋴𓄝𓅂𓌙𓀀𓏤𓏤𓏤𓂻𓅱𓀀𓏤𓏤𓏤𓅓𓐟𓏤𓀀𓁷𓏤𓊄𓃀𓏏𓂻𓀀𓂋𓅃𓈐𓏤𓏤𓏤<br>
𓂧𓅓𓌫𓀁𓈖𓀀𓌡𓅱𓂝𓀀𓇋𓅓𓎟𓅓𓂋𓈖𓆑<br>
[𓋴𓄫⸢𓅱[𓏏]⸣⸢𓏛𓆑⸣𓄣𓏤𓈖𓅡𓎡𓀀𓇋𓅓𓀀𓏇𓇋𓋾𓈎⸢𓏛𓈖⸣𓈉𓏏𓏤𓎟𓇓𓏏𓈖𓌳𓄿⸢𓄟𓋴𓅱⸣[𓀗𓀀𓁐𓏤𓏤𓏤]<br>
[𓈖𓏏𓅂𓏥𓅓𓆱𓐍𓏏𓂻]𓍛𓏤𓅆𓆑𓋹𓍑𓋴𓁷𓏤𓂋𓂝𓏏𓄔[𓅓𓏛𓀀𓄋𓊪𓅱𓏏𓀏𓀁𓏥]𓋴[𓈖]𓏤𓏤𓏤<br>
𓈖𓂝𓏏𓊛𓊪𓅱𓁹𓈖𓅡𓎡𓀀𓇋𓅓𓀀𓅓𓏃𓈖𓏏𓏭𓍘𓇋𓇋⸢𓏏𓊛⸣]𓇋𓅱𓏊𓅱𓀀𓏤𓏤𓏤𓎟𓁷𓏤𓇋𓂋𓀹𓏏𓏛𓏤𓏤𓏤𓆑𓊏𓊪𓂝𓈖𓀀𓀋𓂝𓈖𓀀<br>
𓊡𓅱𓈙𓃀𓃀𓏴𓂝𓂝𓏏𓐍𓂡𓁶𓏤𓌳𓐙𓂝𓆀𓀀𓂋𓄖𓏏𓂻𓀀𓂧𓏇𓇋𓈇𓏤𓈖𓎁𓏏𓅱𓂡<br>
𓌉𓆓𓇳𓈖𓂋𓆑𓇾𓈇𓏤𓇼𓄿𓇳𓊗𓏭𓇋𓅱𓂻𓅱𓇋𓄿𓈙𓀁𓈖𓀀𓊃𓀀𓎆𓅓𓂻𓅱𓏏𓊃𓀀𓎆𓅓{𓀗}〈𓉐〉<br>
𓈝𓅓𓏏𓂻[𓁷𓏤𓋴𓏏𓍔𓄿𓋴𓍬𓂻𓀀𓄿𓋴𓍬𓂻𓎡𓅱𓀀]𓂋𓂝𓉥𓉐{𓂧}〈𓍿〉𓉔𓁶𓏤𓈖𓀀𓇾𓈇𓏤𓏶𓅓𓏏𓊏𓊪𓅱𓀗𓏤𓏤𓏤<br>
𓇓𓄟𓋴𓅱𓀔𓀀𓁐𓏤𓏤𓏤𓊢𓂝𓂻𓅓𓅱𓂸𓏥𓉐𓁷𓏤𓁹𓏏𓍙𓆑𓅱𓂻𓀀𓋴𓍋𓅓𓂋𓅱𓀻𓀀𓏤𓏤𓏤<br>
𓋴𓏏𓍔𓄿𓅱𓍬𓂻𓀀𓏤𓏤𓏤𓂋𓍯𓄿𓐍𓇇𓉐𓁷𓏤𓂋𓂝𓏏𓀀𓁷𓏤𓈐𓏏𓏤𓂝𓄚𓈖𓏌𓅱𓍘𓉐<br>
𓅠𓅓𓈖𓀀𓍛𓏤𓆑𓁷𓏤𓊨𓏏𓉐𓅨𓂋𓏏𓉐𓅓𓅱𓂸𓏥𓉐𓈖𓏏𓌀𓅓𓋞𓈒𓏤𓏤𓏤𓃹𓈖𓎡𓀀𓂋𓆑<br>
𓂧𓃹𓈖𓂻𓎡𓅱𓀀𓁷𓏤𓄡𓏏𓀀𓐍𓅓𓂜𓈖𓅱𓀀𓅓𓃀𓅡𓄿𓎛𓂺𓏛𓆑𓊹𓊪𓈖<br>
𓁷𓏤𓅱𓄞𓂧𓀁𓀀𓐍𓈖𓌰𓅓𓅱𓂉𓇋𓅱𓀀𓏇𓇋𓊃𓀀𓏤𓎁𓏏𓅱𓂡𓅓𓂝𓐍𓐍𓅱𓇰<br>
𓊸𓅡𓀏𓀀𓊄𓅱𓅪𓎛𓂝𓄹𓏤𓏤𓏤𓀀𓄿𓂧𓅱𓂻𓄂𓏏𓏭𓄣𓀀𓂜𓈖𓏏𓆑𓅓𓄡𓏏𓀀[𓂜]𓂋𓐍𓏛<br>
𓀀𓋹𓈖𓐍𓂋𓅓𓏏𓀏⸢⯑⸣[𓇍𓇋𓏏𓂻𓇋𓅓]𓆓𓂧𓇋𓈖𓍛𓏤𓆑𓈖𓌡𓅱𓂝𓏤𓅓𓇒𓈖𓋴𓍋𓅓𓂋𓅱𓀢𓀀𓏤𓏤𓏤𓍿𓊃𓍞𓂝<br>
𓇓𓅱𓇋𓐛𓅓𓂝𓌃𓂧𓅱𓀁𓆑𓈖𓀀𓆓𓂧𓇋𓈖𓍛𓏤𓆑𓅓𓂝𓎡𓏏𓅱𓂻𓅱𓏏𓎛{𓂡}〈𓀗〉𓈖𓎡𓈉𓏏𓏤𓏤𓏤𓏤𓁹𓈖𓂾𓏏𓏤𓏤𓏤<br>
𓉔𓂧𓂢𓇋𓅓𓎡𓏏𓈖𓇋𓀗𓄖𓂻𓈖𓎡𓇋𓄿𓅱𓏭𓀙𓂜𓈖𓈙𓂋𓂋𓅪𓂝𓃀𓏏𓄏𓏛<br>
𓆼𓄿𓏏𓐎𓎡𓂜𓈖𓃀𓋴𓆛𓎡𓇋𓈖𓌒𓏏𓅂𓌙𓀀𓏤𓏤𓏤[𓂜𓁹𓂋𓏏𓅱𓇥𓂋𓇋𓅪𓎡]𓅓𓁹𓂋𓎡𓊗𓏭𓎼𓂋𓂜𓌃𓂧𓅱𓀁𓎡<br>
𓂧𓅓𓏏𓌫𓀁𓂋𓈖𓎡𓅾𓀁[𓎡]𓄿𓈖𓍙𓆑𓂡𓅱𓈙𓃀𓏴𓀁𓈖𓀀𓋴𓏏𓅓𓅱𓈙𓃀𓏴𓀁<br>
𓅾𓅱𓀁𓀀𓊪𓏏𓂋𓆴𓆓𓂧𓏏𓈖𓀀𓎟𓀀𓀀𓇋𓂋{𓏛}𓅱𓈙𓃀𓏴𓀁𓀀𓋴𓏏𓂜𓈖𓁷𓀀<br>
𓂝𓏤𓈖𓊹𓏤𓇋𓋴𓊪𓅱𓎛𓁷𓂋𓐡𓂡𓊪𓅱𓃹𓈖𓈖𓋴𓅓𓄡𓏏𓀀𓏇𓇋𓋴𓆣𓂋𓂾𓏏𓏤𓏤𓏤𓆷𓄿𓄿<br>
[𓈝𓅓𓏏𓂻𓂋𓄖𓏏𓂻𓀀𓂋𓂧𓏇𓇋𓏏𓈇𓏤𓈖𓎛𓀗𓂡𓇾𓏤𓈇]<br>
𓅓𓂝𓎡𓅱𓀀𓅓𓃀𓅡𓄿𓎛𓂺𓏛𓎡𓈖𓏏𓎡𓋹𓈖𓐍𓁹𓂋𓍛𓏤𓎡𓅓𓌸𓂋𓂋𓀁𓆑𓂋𓂝𓇋{𓈖}<br>
𓍬𓂻𓏏𓅱𓇓𓄟𓋴𓅱𓁑𓏤𓏤𓏤𓀀𓁐𓏤𓏤𓏤𓆓𓂧𓇋𓈖𓍛𓏤𓆑𓈖𓇓𓈞𓏏𓁐[𓎸𓅓𓏏𓏛𓊨𓏏𓉐]𓅓𓂝𓏏𓅭𓈖𓉔𓏏𓆭𓆱𓀀<br>
𓂻𓅱𓅓𓌙𓅓𓀀𓈎𓌳𓄿𓅓𓌙𓏛𓈖𓄝𓏏𓅂𓌙𓀀𓏤𓏤𓏤𓅱𓂧𓏴𓋴𓋴𓃀𓎛𓄑𓀁𓉻𓏛<br>
𓅨𓂋𓏏𓇓𓄟𓋴𓅱𓀾𓏤𓏤𓏤𓀀𓁐𓏤𓏤𓏤𓅓𓍸𓇋𓇋𓏏𓀁𓏤𓏤𓏤𓏤𓌡𓅱𓂝𓏏𓏤𓆓𓂧𓇋𓈖𓋴𓈖𓏤𓏤𓏤<br>
𓐍𓏏𓆑𓍛𓏤𓆑𓂜𓈖𓏏𓆑𓊪𓅱𓅓𓌳𓐙𓂝𓏏𓀗𓏛𓆊𓆊𓀭𓎟𓀀𓀀𓆓𓂧𓇋𓈖𓍛𓏤𓆑𓈖𓏏𓆑<br>
𓊪𓅱𓅓𓌳𓐙𓂝𓏏𓀗𓏛𓇋𓋴𓏏𓂋𓆑𓏎𓈖𓈖𓋴𓈖𓏤𓏤𓏤𓏠𓈖𓇋𓏏𓋧𓏤𓏤𓏤𓋴𓈖𓏤𓏤𓏤𓊢𓏤𓏤𓏤𓏤𓋴𓈖𓏤𓏤𓏤<br>
𓊃𓈙𓈙𓏏𓌂𓂝𓏤𓏤𓏤𓋴𓈖𓏤𓏤𓏤𓅓𓂝𓋴[𓈖]𓅓𓂝𓊄𓂻𓇋𓈖𓋴𓈖𓏤𓏤𓏤𓋴𓏏𓈖𓍛𓏤𓆑[𓆓𓂧𓇋𓈖[𓋴]𓈖𓏤𓏤𓏤𓐍𓆑𓏏𓍛𓏤𓅆⸢𓆑⸣⸢𓋹⸣⸢𓍑⸣⸢𓋴⸣]𓂝𓏤𓅱𓏭𓎡𓂋<br>
{𓂋}𓄤𓆑𓂋𓏏𓇓𓏏𓈖𓀭𓎝𓎛𓏛𓄡𓎡𓂋𓇋𓇋𓏏𓐬𓏤𓏤𓏤𓈖𓏏𓎟𓏏𓊪𓏏𓇯𓆗𓂝𓋞𓈒𓏤𓏤𓏤𓆗<br>
𓋹𓈖𓐍𓂋𓆑𓈖𓂧𓂉𓏤𓎡𓎸𓅓𓏛𓏏𓅱𓎟𓏏𓇼𓏤𓏤𓏤𓏤𓐍𓂧𓊛𓇗𓂝𓀗𓋴𓏃𓈖𓏏𓊛𓎔𓎛𓈖𓈖𓈖<br>
𓋴𓀭𓄥𓄿𓏛𓏏𓏏𓀾𓏛𓅓𓂋𓏤𓈖𓍛𓏤𓎡𓂝𓏏𓅱𓇅𓏤𓅓𓄋𓏏𓏤𓎡𓋴𓎛𓁷𓂋𓐡𓈐<br>
𓈖𓎡𓏏𓍯𓄿𓅱𓀢𓀀𓏤𓏤𓏤𓅓𓈋𓅱𓏏𓅪𓎛𓊵𓏏𓊪𓏛𓈖𓎡𓇳𓏤𓀭𓎟𓇾𓇾{𓈇𓏤𓏤𓏤𓈇𓏤𓏤𓏤}〈𓈇𓈇𓈇〉<br>
𓉔𓇋𓇋𓀁𓈖𓎡𓏇𓇋𓎟𓏏𓂋𓇥𓂋𓆗𓈖𓆑𓏏𓂡𓂝𓃀𓄏𓎡𓋴𓆑𓐍𓍼𓂻𓍱𓋴𓂋𓌕𓎡<br>
𓇋𓐛𓅓𓂝𓊡𓅱𓈖[𓈖]𓏏𓏭𓅓𓇋𓍃𓅓𓅱𓅪𓏤𓏤𓏤𓇋𓐛𓅓𓂝𓈖𓈖𓏤𓏤𓏤𓐍𓈖𓏏𓅯𓏛𓏤𓏤𓏤𓏏𓈖{𓏤𓏤𓏤}𓄤𓆑𓂋𓏏<br>
𓅓𓅓𓂝𓏏𓈖𓌙𓅯𓀀𓊪𓈖𓅭𓎔𓎛𓇋𓇋𓏏𓀭𓌒𓏏𓏭𓌙𓀀𓄟𓋴𓀾𓏤𓏤𓏤𓅓𓇾𓈇𓏤𓌸𓂋𓇋𓆴𓊖<br>
𓁹𓈖𓆑𓅱𓂝𓂋𓏏𓂾𓏤𓏤𓏤𓈖𓅾𓀁𓎡𓂋𓅱𓇋𓂻𓈖𓆑𓇾𓈇𓏤𓈖<br>
𓎛𓁷𓂋𓐡𓂡𓏤𓏤𓏤𓎡{𓐎}〈𓂜〉𓈖𓄿𓇋𓇋𓏏𓅪𓁷𓏤𓈖𓌳𓁹𓄿𓁷𓏤𓎡<br>
𓂜𓈖𓅾𓀁𓁹𓏏𓏤𓂧𓎼𓏏𓁹𓈖𓎡𓆓𓂧𓇋𓈖𓍛𓏤𓆑𓂜𓈖𓅾𓀁𓆑<br>
𓂜𓂝𓀁𓆑𓂋𓎛𓁷𓂋𓐡𓂡𓇋𓅱𓆑𓂋𓋴𓍋𓅓𓂋<br>
𓋴𓂋𓅱{𓀔}𓀀𓏤𓏤𓏤𓂋𓂝𓏏𓆑𓅓𓈎𓄿𓃀𓄲𓏛𓍲𓈖𓇋𓇋𓏏𓀙𓀀𓏤𓏤𓏤<br>
𓅱𓍑𓄿𓂻𓏤𓏤𓏤𓏏𓈖𓏤𓏤𓏤𓂋𓂝𓄚𓈖𓏌𓅱𓍘𓉐𓇼𓄿𓏏𓀁𓂋𓁹𓂋<br>
𓏏𓊢𓂝𓅱𓏛𓏤𓏤𓏤𓆑𓉐𓂋𓏏𓂻𓀀𓂋𓆑𓅓𓄚𓈖𓏌𓅱𓉐𓂝<br>
𓄚𓈖𓏌𓅱𓍘𓉐𓇓𓄟𓋴𓅱𓁑𓏤𓏤𓏤𓀀𓁐𓏤𓏤𓏤𓁷𓏤𓂋𓂝𓏏𓈖𓂝𓏤𓅱𓋴𓈖𓏤𓏤𓏤<br>
𓈝𓅓𓂻𓈖𓏤𓏤𓏤𓅓𓆱𓐍𓏏𓂻𓂋𓂋𓅱𓏏𓏭𓇯𓅨𓂋𓀗𓏏𓏭𓇯<br>
𓂋𓂝𓎡𓅱𓀀𓂋𓉐𓇓𓏏𓈖𓅭𓀀𓀻𓋴𓋴𓏛𓏤𓏤𓏤𓇋𓅓𓆑𓋴𓈎𓃀<br>
𓃀𓅱𓏭𓏁𓈖𓈖𓈖𓉐𓇋𓅓𓆑𓂝𓄡𓅓𓈒𓏌𓏤𓏤𓏤𓏤𓈌𓏏𓉐𓋨𓏏𓏛𓏤𓏤𓏤𓇋𓅓𓆑<br>
𓈖𓏏𓉐𓌉𓉐𓎛𓃀𓋴𓅱𓋳𓏤𓏤𓏤𓏌𓏤𓍱𓏤𓏛𓏤𓏤𓏤𓇓𓏏𓈖𓀭𓂝𓈖𓅂<br>
𓏊𓁶𓏤𓊪𓏏𓏊𓏤𓏤𓏤𓇓𓏏𓈖𓀭𓋴𓂋𓅱𓀙𓀀𓏤𓏤𓏤𓌸𓂋𓂋𓀁𓆑𓅓𓂝𓏏𓉐<br>
𓎟𓏏𓏊𓅱𓀀𓎟𓁷𓏤𓇋𓂋𓏏𓀹𓏛𓆑𓂋𓂝𓏴𓈐{𓆴}𓏏𓏤𓏤𓏤𓁷𓏤𓎛𓂝𓄹𓏤𓏤𓏤𓀂<br>
𓅷𓄿𓂝𓎡𓅱𓀀𓂝𓂝𓃀𓄏𓂝𓍲𓈖𓏌𓅱𓁸𓀀𓇋𓅱𓂋𓂝𓊄𓃀𓏏𓂻𓏛𓏤𓏤𓏤<br>
𓈖𓈉𓏏𓏤𓎛𓃀𓊃𓅱𓋳𓏤𓏤𓏤𓏤𓈖𓌰𓅓𓇋𓅱𓂢𓌙𓀀𓏤𓏤𓏤𓈙𓂝𓈒𓏤𓏤𓏤𓊃𓂧𓋳𓂝𓎡𓅱𓀀<br>
𓅓𓆀𓈎𓏏𓀗𓋳𓏤𓏤𓏤𓎼𓊃𓂝𓎡𓅱𓀀𓅓𓁶𓏤𓊪𓏏𓏊𓏤𓏤𓏤𓊃𓇥𓂋𓁀<br>
𓎡𓅱𓀀𓁷𓏤𓎛𓆰𓈖𓎡𓇋𓇋𓏏𓂢𓋳𓏤𓂞𓈖𓀀𓈙𓂝𓈒𓏤𓏤𓏤𓈖𓏶𓅓𓅱𓀀𓏤𓏤𓏤𓆑<br>
𓌸𓂋𓎛𓏏𓏊𓏤𓏤𓏤𓈖𓆱𓏏𓏤𓈖𓅨𓂋𓎛𓏊𓇋𓅓𓋴𓇋𓅱𓂋𓂝𓈖𓀀𓉐<br>
𓈖𓎟𓈙𓀀𓅓𓃹𓈖𓅓𓂝𓋴𓍋𓅓𓂋{𓀭}𓀀𓇋𓅱𓍍𓀀𓏤𓏤𓏤𓆈𓄿𓏤𓏤𓏤<br>
𓁷𓏤𓀨𓂝𓆑𓆱𓏏𓏤𓆑𓎟𓋴𓇝𓂋𓂧𓏛𓅓𓌳𓅱𓏏𓏛𓇋𓅱𓏎𓈖{𓈖}𓈖𓀀<br>
𓆷𓄿𓃀𓇭𓈒𓏤𓏤𓏤𓅓𓂝𓉥𓉐𓊃𓊪𓊗𓏤𓏤𓏤𓊃𓊪𓊗𓏤𓏤𓏤𓏤𓈖𓉔𓂋𓅱𓇳𓏤<br>
𓎛𓁷𓂋𓅱𓐡𓈐𓂋𓂝𓂝𓏏𓇓𓄟𓋴𓅱𓁑𓏤𓏤𓏤𓀀𓁐𓏤𓏤𓏤𓂜𓈖𓄿𓏏𓀗𓇳𓈖𓏏𓁹𓏏𓍋𓃀<br>
𓅱𓂻𓇋𓅱𓐍𓂝𓋴𓅱𓂝𓈖𓀀𓍋𓅓𓂋𓉴𓅓𓇋𓈖𓂋𓈙𓅓𓈎𓄿<br>
𓃀𓄲𓏛𓍋𓅓𓂋𓅱𓉴𓏤𓏤𓏤𓅓𓂋{𓍿𓏏}〈𓋜〉𓎛𓅱𓀗𓂝𓀀𓏤𓏤𓏤𓍋𓂋𓀗𓁷𓏤𓊏𓊪𓂝<br>
𓊃𓅭𓄿𓏏𓅱𓈇𓏤𓆑𓅓𓂋𓋨𓏏𓅂𓀀𓏤𓏤𓏤𓁷𓏤𓏞𓏛{𓊹}〈𓌟〉𓏏𓏭𓅂𓀀𓏤𓏤𓏤𓁷𓏤<br>
{𓁷𓏤}𓆱𓐍𓏏𓏏𓌫𓂝𓅓𓂋𓂓𓏏𓀋𓀀𓏤𓏤𓏤𓈖𓏏𓏭𓅂𓏤𓏤𓏤𓁷𓏤𓁷𓂋𓏏𓇯𓈉<br>
𓁷𓏤𓍑𓄿𓏏𓏴𓇾𓈇𓏤𓂋𓋴𓈍𓂝𓅱𓏛𓏤𓏤𓏤𓎟𓂝𓂝𓅱𓂋𓂋𓅱<br>
𓂧𓌗𓉐𓁹𓌨𓂋𓏏𓏛𓏤𓏤𓏤𓆑𓇋𓅓𓂋𓂝𓈖𓀀𓂘𓍛𓀀𓁐𓏤𓏤𓏤𓁹𓈖𓀀𓈙𓈇<br>
𓁷𓂋𓏏𓇯𓄿𓎛𓏏𓈇𓏤𓏤𓏤𓇋𓅓𓆑𓅓𓏃𓈖𓏏𓂉𓂋𓂧𓏇𓇋𓈇𓏤<br>
𓏇𓇋𓁹𓂋𓏏𓈖𓋴𓍋𓅓𓂋𓀙𓀀𓁶𓏤𓊪𓇋𓅱𓏏𓏏𓅱𓀾𓀀𓋴𓄡𓂋<br>
𓌕𓂝𓅓𓋞𓈒𓏤𓏤𓏤𓋯𓆑𓅓𓌀𓅓𓋞𓈒𓏤𓏤𓏤𓇋𓈖𓍛𓏤𓆑𓂋𓂝𓁹𓏏𓆑<br>
𓂜𓈖𓈙𓍯𓄿𓅱𓅪𓀀𓏤𓏤𓏤𓁹𓇋𓇋𓈖𓆑𓏇𓏏𓏏𓏛𓇋𓅱𓀀𓌨𓂋<br>
𓎿𓋴𓏏𓀁𓏤𓏤𓏤𓈖𓏏𓇓𓏏𓈖𓐍𓂋𓂋𓂻𓅱𓏏𓉔𓂋𓅱𓇳𓏤𓈖𓏠𓈖𓇋𓊧𓀏<br>
𓂻𓅱𓆑𓊪𓅱𓄂𓏏𓏤𓆑𓂋𓄖𓆑𓏭𓏇𓇋𓅠𓅓𓇋𓇋𓏏𓅓𓏞𓏛<br>
