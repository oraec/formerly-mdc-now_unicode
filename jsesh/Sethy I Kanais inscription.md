# Sethy I Kanais inscription

## Author

S. Rosmorduc

## Source

https://github.com/rosmord/MDC-texts

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.

## Text

𓅃𓇳⯑𓃒𓂡𓅓𓈍𓋆𓋴𓇗𓋹𓇅𓍺𓇓𓏏𓆤𓏏⸢𓍹𓇳𓁦𓏠𓍺𓁹𓈖𓆑⸣𓐛𓏠𓏌𓏌𓏌𓆑𓈖𓏏𓆑𓇋𓏠𓈖𓇳𓏤𓎛𓈖𓂝𓇷𓏏𓏤𓏤𓏤𓊹𓆑𓁹𓏏𓈖𓊃𓈖𓏥𓊹𓉗𓐛𓌳𓅱𓏏𓏛𓊹𓊹𓊹𓉔𓂋𓏛𓐛𓄚𓈖𓏌𓉐𓋴𓄞𓂧𓂡𓈖𓆑𓎸𓅓𓏏𓈗𓐛𓂺𓏤𓊃𓂜𓈖𓊃𓊪𓊗𓁹𓏏<br>
𓏇𓏏𓏏𓏛𓋴𓇋𓈖𓇓𓏏𓀯𓎟𓄋𓊪𓏴𓁷𓏤𓇓𓏏𓀯𓁹𓏏𓅜𓐍𓏤𓏤𓏤𓅭𓇳𓍹𓊪𓏏𓎛𓌸𓁣𓇋𓇋𓈖𓍺𓀦𓄤𓋴𓋹𓀎𓏥𓆑𓇋𓏏𓆑𓀭𓏏𓅐𓋔𓁷𓏤𓎟𓆓𓂧𓇋𓋔𓋴𓈖𓏥𓐛𓂋𓏤𓈖𓂋𓏤𓇋𓏠𓈖𓇋𓐛𓐛𓂝𓈖𓆑𓎛𓇳𓎛𓈎𓃀𓄲𓏛𓈖𓆑𓆓𓏏𓇾𓊹𓊹𓊹𓏶𓅱𓏤𓏤𓏤𓏏𓄿𓎸𓅓𓏏𓈗<br>
𓂞𓏏𓈖𓏥𓈖𓆑𓊢𓂝𓇳𓏤𓏏𓈖𓏤𓏤𓏇𓃹𓈖𓉿𓆑𓈖𓈖𓏥𓏏𓄿𓈐𓏏𓏤𓂋𓈝𓐛𓏏𓂻𓃹𓈖𓊃⸢𓈙𓂋⸣𓇋𓊅𓍘𓇋𓈖𓁷𓏤𓈖𓏤𓏤𓏤𓏏𓄿𓃹𓈖𓈖𓏤𓏤𓏤𓁷𓏤𓊃𓈖𓏒𓂻𓈖𓏥𓊃𓅱𓍑𓏛𓈖𓏥𓏏𓅱𓋔𓏥𓁷𓏤⸢𓄖𓂻𓈖𓏤𓏤𓏤𓊃⸣𓋹𓈖𓐍𓈖𓏤𓏤𓏤𓏏𓄿𓈐𓏏𓏤𓈙𓏏𓍔𓏴𓏛𓃹𓈖𓐛𓄣𓏤𓈖𓏤𓏤𓏤<br>
𓆣𓂋𓍿𓐛𓈐𓏏𓏤𓄤𓆑𓂋𓏏𓂞𓆑𓃹𓈖𓏏𓄿𓋭𓊃𓏏𓂻𓅮𓋞𓏥𓏇𓅮𓌳𓁹𓅮𓃀𓇋𓎡𓅄𓍑𓄿𓐛𓀔𓏥𓎟𓈖𓏏𓏭𓂋𓆣𓂋𓁷𓏤𓅘𓏏𓎛𓈖𓆑𓎛𓇳𓎛𓁹𓆑𓉳𓏤𓏤𓏤𓏇𓏏𓍃𓀭𓂋𓈖𓆴𓊪𓀔𓆑𓏇𓅃𓄑𓂧𓏏𓊖<br>
<br>
𓏇𓁹𓈖𓆑𓏠𓏌𓏌𓏌𓁷𓏤𓈉𓏏𓏤𓏤𓏤𓈖𓊹𓊹𓊹𓎟𓏤𓏤𓏤𓄞𓂧𓂡𓈖𓆑𓈗𓁷𓏤𓈋𓅱𓅱𓊌𓏤𓏤𓏤⸢𓃹𓈖𓍯𓄿𓅱⯑⸣𓈐𓂻𓏤𓏤𓏤𓂋𓂋𓍿⸢𓀀𓁐⸣𓏥𓂝𓏤𓂾𓂻𓎟𓐍𓈖𓂧𓂻𓏤𓏤𓏤𓁷𓏤𓈉𓏏𓏤𓏤𓏤𓐛𓋹𓊽𓌀𓈖⸢𓇓𓏏⸣𓆤𓏏𓍹𓇳𓁦𓏠𓍺𓇋𓏠𓈖𓇳𓏤𓇓𓏤𓏏𓏤𓏤𓏤𓊹𓈘<br>
𓆳𓏏𓊗𓏤𓏤𓏤𓏤𓏤𓏤𓏤𓏤𓏤𓇹𓏤𓏤𓏤𓈙𓈖𓈖𓈖𓇳𓎆𓎆𓐍𓂋𓍛𓏤𓈖𓅃𓇳𓃒𓂡𓅓𓈍𓋆𓋴𓋹𓇗𓇅𓅒𓄙𓄟𓅱𓏏𓌂𓐛𓂡𓌛𓂧𓂋𓂡𓌒𓏏𓏤𓏤𓏤𓏤𓏤𓏤𓏤𓏤𓏤𓅄𓋞𓄙𓈍𓏤𓏤𓏤𓄊𓌒𓌒𓌒𓅓𓇾𓇾𓇾𓈅𓈅𓈅𓎟𓏤𓏤𓏤𓇓𓏏𓆤𓏏𓍹𓇳𓁦𓏠𓍺𓅭𓇳𓍹𓊪𓏏𓎛𓌸𓁣𓇋𓇋𓈖𓍺𓏙𓋹𓆓𓏏𓇾𓎛𓇳𓎛𓉔𓂋𓅱𓇳𓏤𓊪𓈖𓇋𓋴𓏏𓍛𓀭𓆑𓋴𓌳𓐙𓂝𓏛𓆑𓈉𓏏𓏤𓏤𓏤𓂋𓂋𓂝𓏤𓈋𓅱𓊌𓅱𓏤𓏤𓏤𓍋𓃀𓀁𓈖<br>
𓄣𓏤𓆑𓌳𓁹𓆛𓄿𓅱𓏏𓊌𓏤𓏤𓏤𓏎𓈖𓈖𓅱𓌁𓋞𓈒𓈒𓈒𓇋𓅓𓊃𓈖𓏤𓏤𓏤𓇋𓂋𓐛𓆱𓐍𓏏𓂻𓍛𓀭𓆑𓐛𓍿𓊃𓇋𓇋𓍞𓂻𓐛𓂋𓐍𓏛𓏤𓏤𓏤𓇋𓏏𓂋𓇋𓇋𓅱𓈖𓈖𓈖𓈘𓈅𓏤𓏤𓏤𓆈𓄿𓅱𓏤𓏤𓏤𓁹𓇋𓈖𓆑𓋴𓐍𓈖𓏭𓅯𓁷𓏤𓈐𓏏𓏤𓂋𓍯𓄿𓍯𓄿𓀁𓉲𓏤𓀁𓎛𓈖𓂝𓄣𓏤𓆑𓆓𓂧𓇋𓋔𓆑𓌟𓈖𓅪𓅱𓏭𓈐𓏏𓏤𓂜𓏏𓏭𓅪𓈖𓈖𓈖𓈖𓊃𓆣𓂋𓏇𓇋𓅕𓐛𓂝<br>
𓅓𓈙𓂝𓂾𓂻𓅱𓂻𓏤𓏤𓏤𓋴𓋴𓃹𓈖𓀁𓂋𓆑𓇋𓂋𓆑𓈖𓍑𓄿𓈗𓄈𓐍𓐍𓄈𓊃𓈖𓏤𓏤𓏤𓇋𓋔𓅕𓂝𓐍𓐛𓈗𓂞𓆑𓇋𓃀𓃙𓏏𓈗𓀁𓊃𓈖𓏤𓏤𓏤𓇾𓏤𓈅𓍯𓄿𓅱𓅱𓈐𓂻𓈉𓏏𓏤𓅱𓋴𓐍𓎺𓍿𓇋𓂝𓈖𓏌𓅱𓀁𓏥𓈖𓆑𓊃𓀀𓏤𓇋𓃀𓃙𓇋𓇋𓀁𓁷𓏤𓂿𓅱𓈉𓇋𓊄𓇋𓇋𓏛𓅓𓂝<br>
𓐩𓏌𓀁𓀯𓐍𓂋𓏏𓏛𓏤𓏤𓏤𓊃𓈖𓏤𓏤𓏤𓁹𓇋𓇋𓀯𓈖𓊃𓈖𓏤𓏤𓏤𓂝𓏤𓈖𓋴𓋹𓈖𓐍𓊃𓈖𓏤𓏤𓏤𓊹𓇼𓀢𓏛𓊃𓈖𓏤𓏤𓏤𓁷𓏤𓂋𓈖𓀁𓀯𓈖𓐛𓆱𓐍𓏏𓂻𓆳𓏏𓏤𓏤𓏤𓂻𓅱𓏏𓊃𓈖𓏤𓏤𓏤𓍑𓄿𓐛𓅱𓀔𓀀𓁐𓏤𓏤𓏤𓈖𓏏𓏭𓂋𓆣𓂋𓂋𓋴𓅱𓉔𓄿𓀁𓇋𓐛𓀯𓁷𓏤𓍘𓈖𓏤𓏤𓏤𓂋𓏤𓂡𓀯𓁷𓏤𓈖𓏏𓏭𓇋𓋴𓏌𓎡𓀯𓈖𓂝𓂝𓁺𓄣𓏤𓂝𓈖𓈖𓂽𓁷𓏤<br>
𓄲𓂋𓏏𓏭𓀀𓏥𓇋𓂋𓐛𓆱𓐍𓏏𓂻𓆓𓂧𓅱𓍛𓀯𓆑𓇒𓈖𓈖𓌃𓂧𓅱𓀁𓏥𓆑𓐍𓂋𓄣𓏤𓆑𓆓𓊃𓆑𓂧𓃀𓈖𓃀𓈖𓂻𓇋𓈖𓆑𓁷𓏤𓈉𓏏𓏤𓁷𓏤𓅱𓆼𓄿𓂻𓊨𓏏𓉐𓁹𓏏𓄚𓈖⸢⯑𓅱𓈘𓈅𓏤⸣𓇋𓋴𓏏𓎼𓂋𓏏𓊹𓀭𓁷𓏤𓋴𓌫𓐛𓂻𓏏𓅱𓆑𓂋𓂋𓂝𓏏𓄭𓂋𓏏𓀁𓌸𓂋𓀁𓈖𓆑𓋴𓎛𓆰𓈖𓅱𓂡𓂓𓄿𓅱𓏏𓏤𓏤<br>
𓀋𓂡𓀀𓏥𓐛𓇋𓈖𓂋𓊌𓂋𓄞𓂧𓏏𓅱𓂡𓎸𓐛𓏏𓈗𓈘𓈅𓏤𓁷𓏤𓈋𓅱𓅱𓊌𓏤𓈖𓌸𓂋𓏏𓅱𓀁𓏥𓋴𓍿𓊃𓍞𓂻𓆑𓅨𓂋𓂧𓅱𓀉𓅪𓀀𓋴𓈎𓃀𓃀𓏁𓈗𓆑𓄣𓏤𓈖𓍇𓏌𓅱𓐍𓊮𓐛𓈙𓈗𓇳𓊢𓂝𓈖𓐍𓂤𓅱𓋴𓀧𓊨𓏏𓉐𓏏𓈖𓁷𓏤𓂋𓈖𓀁𓅨𓂋𓍶𓍹𓇳𓁦𓏠𓍺𓂝𓃀𓎛<br>
𓅤𓈗𓏛𓈖𓊃𓏏𓈗𓂋𓉻𓏏𓂝𓏛𓅨𓏏𓂋𓏇𓇋𓏏𓊪𓎛𓍶𓈎𓂋𓏏𓏤𓏤𓈒𓈒𓍋𓃀𓅱𓐎𓏤𓏤𓏤𓆓𓂧𓇋𓋔𓍛𓀯𓆑𓐛𓂝𓎡𓁹𓇋𓇋𓈖𓊹𓀭𓄭𓂋𓏏𓀁𓏥𓀯⸢⯑⯑𓅱𓆟𓂻⸣𓈖𓀯𓈗𓁷𓏤𓈋𓅱𓅱𓊌𓏤𓏤𓏤𓇥𓂋𓊹𓊹𓊹𓀭𓏥𓈐𓏏𓏤𓌟𓈖𓅪𓍘𓇋𓋴𓇛𓐛𓏛𓍘𓇋𓐍𓆑𓏏𓇓𓏏𓈖𓇋𓇋𓏏𓏛𓏤𓏤𓏤<br>
𓀯𓅜𓐍𓏛𓇋𓄿𓂧𓏏𓅱𓃒𓈅𓏤𓏤𓏤𓈖𓀦𓅱𓂡𓀀𓋴𓈎𓃀𓂾𓏛𓅱𓋴𓐍𓎺𓏛𓇾𓏤𓈅𓇓𓏏𓀯𓐛𓉐𓂋𓂻𓂝𓏤𓂡𓊃𓊪𓊗𓎟𓃹𓈖𓃀𓅱𓂋𓐍𓏛𓏏𓅱𓆑𓂞𓅱⸢⯑⯑⯑⸣𓐍𓂋𓀯𓎡𓇋𓇋𓊃𓊪𓊗𓄤𓆑𓂋𓂻𓅱𓂋𓄣𓏤𓀯𓁷𓏤𓎗𓅱𓏛𓊹𓀭𓐛𓂋𓂝𓏤𓎼𓂋𓍅𓏛𓊖𓏏𓏤𓇋𓅱𓐍𓈖𓏌𓅱<br>
𓅯𓉐𓐛𓄚𓈖𓉐𓊃𓀻𓋴𓋴𓏭𓏛𓂧𓏇𓇋𓏏𓈅𓊖𓌨𓂋𓊹𓉗𓏏𓉐𓇋𓅱𓀯𓂋𓀨𓂡𓐍𓈖𓏏𓅯𓉐𓐛𓊨𓏏𓉐𓏏𓈖𓁷𓏤𓂋𓈖𓀁𓇋𓏏𓆑𓅱𓀭⸢𓏥𓊹𓊹𓊹⸣𓀭𓏥𓎡𓄿𓀁𓂞𓊃𓈖𓏤𓏤𓏤𓏠𓈖𓍖𓏛𓁹𓂋𓏏𓏤𓏤𓏤𓀯𓂋𓂧𓅱𓌗𓏛𓂋𓈖𓀁𓀯𓄲𓂋𓅱𓂻𓁷𓏤𓈉𓏏𓏤𓏤𓏤𓊢𓂝𓈖𓎗𓅱𓏛𓈖𓍛𓀯𓆑<br>
𓂋𓂝𓏏𓐛𓁷𓏤𓈖𓐍𓂋𓊪𓌂𓂡𓀀𓈖𓇓𓏏𓀯𓂓𓏏𓀋𓂡𓀀𓏥𓎛𓈖𓂝𓆑𓐛𓊹𓌨𓂋𓏏𓏭𓂡𓀀𓏥𓁹𓇋𓈖𓏏𓅱𓐛𓆷𓄿𓂧𓏭𓂡𓐛𓈋𓏤𓊪𓈖𓊹𓉗𓏏𓉐𓇒⸢𓈖𓈖𓈖𓊹𓊹𓊹⸣𓇋𓏠𓈖𓇋𓐛𓊃𓇳𓏤𓀭𓐛𓄚𓈖𓏌𓅱𓉐𓋴𓊪𓏏𓎛𓀭𓁹𓊨𓀭𓐛𓉗𓉻𓏏𓉐𓊃𓅃𓀭𓊨𓏏𓆇𓍹𓇳𓁦𓏠𓍺𓇷𓏏𓊹𓊹𓊹𓏤𓏤𓏤<br>
𓏶𓐛𓏏𓊹𓉗𓏏𓉐𓏏𓈖𓇋𓂋𓐛𓆱𓐍𓏏𓂻𓏠𓈖𓈎𓅱𓏴𓂡𓏠𓈖𓈖𓏌𓅱𓉐𓋴𓇋𓈎𓂋𓌪𓁹𓅱𓏞𓇋𓇋𓏏𓏛𓏤𓏤𓏤𓆑𓂻𓅱𓇋𓋔𓍛𓀯𓆑𓂋𓇼𓀢𓏛𓇋𓏏𓆑𓅱𓀭𓏥⸢𓊹𓊹𓊹⸣𓎟𓅱𓏤𓏤𓏤𓆓𓂧𓆑𓇋𓐩𓆓𓁷𓏤𓏏𓈖𓏤𓏤𓏤𓊹𓊹𓊹𓀭𓏥𓀙𓅱𓀭𓏥𓎼𓂋𓍅𓏤𓏤𓏤𓊪𓏏𓇯𓇾𓈅𓏤𓈖𓄣𓏤𓋴𓋔𓏤𓏤𓏤𓎛𓎿𓋴𓇋𓇋𓀁𓏏𓈖𓏤𓏤𓏤𓅱𓀯<br>
𓂋𓂋𓂝𓏤𓈖𓎛𓇳𓎛𓋴𓊽𓊽𓅱𓏏𓈖𓏤𓏤𓏤𓂋𓈖𓀁𓀯𓆓𓏏𓇾𓏇𓇋𓅜𓐍𓏛𓀯𓏇𓇋𓄤𓆑𓂋𓀯𓈖𓏏𓈖𓏤𓏤𓏤𓏇𓇋𓈖𓉔𓋴𓍞𓁺𓀯𓁷𓏤𓐍𓂋𓏏𓏛𓏤𓏤𓏤𓌸𓂋𓀁𓏏𓈖𓏤𓏤𓏤𓇋𓐍𓏛𓆓𓂧𓏏𓈖𓏤𓏤𓏤𓈖𓂻𓅱𓏏𓊃𓈖𓏤𓏤𓏤𓐛𓇓𓏏𓈖𓇋𓇋𓅱𓀯𓏥𓀙𓅱𓀀𓏥𓂋𓐍𓇋𓇋𓅚𓀀𓁐𓏤𓏤𓏤𓋴𓏠𓈖𓍖𓏛<br>
𓊃𓈖𓏤𓏤𓏤𓈖𓀯𓁹𓂋𓏏𓏤𓏤𓏤𓀯𓌨𓂋𓊨𓏏𓉐𓁷𓏤𓉗𓏏𓉐𓀯𓐛𓍋𓈋𓊖𓏤𓃀𓄤𓆑𓂋𓁹𓂋𓁷𓏤𓂋𓏤𓈖𓊹𓀯𓅮𓃹𓈖𓈖𓃀𓅱𓉔𓄿𓅪𓈖𓊃𓈖𓏤𓏤𓏤𓋴𓐍𓂋𓅱𓏛𓏤𓏤𓏤𓆑𓆓𓂧𓏤𓏤𓏤𓆓𓊃𓏏𓈖𓏤𓏤𓏤𓁹𓇋𓇋𓏏𓅱𓁷𓏤𓂋𓏤𓏏𓈖𓏤𓏤𓏤𓁷𓏤𓈖𓏏𓏭𓈖𓏏𓏏𓈖𓏤𓏤𓏤𓈖𓄿𓎟𓅱𓀭𓏤𓏤𓏤𓁹𓈖𓀯𓊢𓂝𓇳𓏤𓀯𓈎𓈖𓂡𓀯𓈖𓏏𓈖𓏤𓏤𓏤<br>
𓂋𓅱𓆼𓄿𓂻𓋴𓄤𓆑𓂋𓀯𓅓𓂞𓏏𓈖𓏤𓏤𓏤𓇋𓐛𓐛𓂝𓏤𓏤𓏤𓏠𓈖𓍖𓏛𓈖𓀯𓏠𓈖𓏌𓅱𓏛𓏤𓏤𓏤𓀯𓇋𓅱𓂋𓈖𓀁𓀯𓊽𓊽𓅱𓏭𓁷𓋴𓈖𓏤𓏤𓏤<br>
𓊹𓄤𓎟𓇾𓇾𓍹𓇳𓁦𓏠𓍺𓅭𓇳𓎟𓈍𓏤𓏤𓏤𓍹𓊪𓏏𓎛𓌸𓁣𓇋𓇋𓈖𓍺<br>
𓏙𓋹𓊽𓌀<br>
𓇑𓏌𓏏𓃀𓌉𓏏𓊔𓏭𓊖<br>
𓇓𓏏𓆤𓏏𓍹𓇳𓁦𓏠𓍺𓅭𓇳𓍹𓊪𓏏𓎛𓌸𓁣𓇋𓇋𓈖𓍺𓆓𓂧𓆑𓐍𓂋𓇋𓏏𓆑𓅱𓀭𓏥𓆑𓇓𓏏𓇋𓇋𓅱𓀯𓏤𓏤𓏤𓎟𓅱𓏤𓏤𓏤𓆤𓏏𓅂𓀯𓏥𓋾𓈎𓅱𓀯𓏥𓂋𓐍𓇋𓇋𓅚𓀀𓁐𓏤𓏤𓏤𓇋𓀁𓄔𓐛𓏤𓏤𓏤𓈖𓀯𓇯𓅱𓏤𓏤𓏤𓌔𓅱𓏥𓇾𓏤𓈅𓌸𓂋𓇋𓆴𓊖𓊖𓎡𓄿𓀁𓄔𓈖𓏏𓈖𓏤𓏤𓏤<br>
𓎡𓏏𓐍𓏴𓏛𓏤𓏤𓏤𓇋𓀁𓉔𓏭𓀁𓎡𓄿𓀁𓏏𓈖𓏤𓏤𓏤𓏇𓇋𓌸𓂋𓀁𓋔𓀯𓌥𓃀𓏛𓏏𓅱𓊃𓊪𓊗𓏏𓈖𓏤𓏤𓏤𓐛𓏇𓏏𓏏𓏛𓈖𓏏𓏏𓈖𓏤𓏤𓏤𓊪𓅱𓏇𓇋𓊹𓊹𓊹𓎛𓃀𓋴𓐎𓏛𓏏𓅱𓎟𓀯𓐛𓇷𓏏𓏤𓏤𓏤𓊹𓆓𓂧𓋔𓀯𓇒𓈖𓈖𓁷𓏤𓎛𓆰𓈖𓎨𓏛𓈖𓄿𓇋𓇋𓀯𓈎𓄿𓂋𓅱𓊛𓂡𓀀𓏥𓈖𓇋𓂝𓈗𓅱𓂡𓀀𓏥𓋞𓏥𓂋𓊹𓉗𓏏𓉐𓀯𓂋𓂞𓏏𓅱𓏥𓁷𓏤𓋴𓏏𓍔𓍬𓏏𓂻<br>
⸢𓈖𓉗𓀯⸣⸢⯑⯑⯑⯑⯑⯑⯑⯑⯑⯑⯑⸣⸢𓂋𓏤𓉐𓏤⸣𓊖𓀯𓇋𓂋𓋞𓏥𓎛𓂝𓄹𓄹𓄹𓊹𓊹𓊹𓃀𓋔𓈖𓄓𓊃𓏭𓐍𓂋𓏏𓏛𓏤𓏤𓏤𓏏𓈖𓏤𓏤𓏤𓀹𓅱𓂡𓆓𓂧𓏏𓈖𓏤𓏤𓏤𓆓𓂧𓅱𓋔𓇳𓏤𓐛𓆷𓄿𓂝𓏛𓆑𓈖𓌃𓂧𓏏𓀁𓏥𓇋𓆛𓈖𓌰𓅓𓁸𓀭𓐛𓌁𓋞𓈒𓈒𓈒𓃂𓈗𓐍𓂋𓇋𓏠𓈖𓅮𓎟𓊹𓉗𓏏𓉐𓀯<br>
⸢𓂋𓊃⸣𓎼𓃀⸢⯑⯑⯑⯑⯑⯑⯑⯑⯑⯑⸣𓁹𓁹𓆑𓏭𓁷𓏤𓐍𓏏𓏛𓏤𓏤𓏤𓆑𓃀𓋔𓌸𓂋𓀁𓋴𓈖𓏤𓏤𓏤𓋴𓂝𓍑𓄿𓅪𓐛𓌨𓂋𓏏𓏛𓏤𓏤𓏤𓊃𓈖𓏤𓏤𓏤𓀹𓅱𓂡𓏏𓈖𓏤𓏤𓏤𓂋𓏏𓐍𓈖𓏭𓂾𓂻𓂋𓍿𓀀𓁐𓏤𓏤𓏤𓅱𓏥𓁷𓏤𓈖𓏏𓏭𓂋𓆑𓋴𓏏𓏤𓏤𓏤𓏇𓇋𓂧𓊪𓇋𓇋𓅱⸢𓆊⸣𓅓⸢𓁹𓏤𓏤𓏤⸣<br>
⸢𓂋𓈙𓂉𓏏⸣⸢⯑⯑⯑⯑⯑⯑⯑⯑⯑⯑⯑⸣𓇋𓂋𓏏𓉔𓉔𓂾𓂻𓊃𓊪𓊗𓈖𓎡𓇋𓇋𓆣𓈖𓆑𓄖𓅱𓏭𓐛𓁹𓂋𓏇𓏏𓏏𓏛𓏴𓌉𓅪𓏏𓅱𓐛𓏠𓈖𓏌𓅱𓊌𓏥𓈖𓌉𓏴𓅪𓃀𓅱𓏠𓈖𓍖𓏛𓊃𓊪𓊗𓈖𓎼𓂋𓍅𓇋𓇋𓅱𓅪⸢𓀀⸣𓈖𓆱𓐍𓏏𓂡𓅱𓏤𓏤𓏤<br>
𓇓𓀯⸢𓌳𓐙𓂝𓏏𓁦⯑⯑⯑⯑⯑⯑⯑⯑⯑𓋴𓎛⸣𓏏𓂡𓂋𓂞𓏏𓂋𓐍𓏛𓏏𓈖𓏤𓏤𓏤𓋴𓂋𓃱𓅱𓀁𓈖𓀯𓍯𓄿𓅱𓅱𓈐𓂻𓂋𓋴𓅱𓍑𓄿𓏛𓏏𓈖𓏤𓏤𓏤𓁹𓈖𓀯𓈎𓄿𓅱𓂋𓏤𓊛𓂡𓀀𓏥𓐛𓇋𓂝𓈗𓅱𓅱𓂡𓋞𓏥𓐛𓌳⸢𓄿𓅱𓏛⸣<br>
𓁷𓏤𓂋𓈖𓀁⸢𓀯⯑⯑⯑⯑⯑⯑⯑⯑⯑𓇓𓀯⸣⸢𓁷𓏤⸣𓐍𓐍𓐍𓀀𓁹𓈖𓀯𓊃𓈖𓏤𓏤𓏤𓐛𓈎𓄿𓅱𓂋𓏤𓊛𓂡𓀀𓏥𓐛𓌳𓄿𓅱𓏛𓈖𓌸𓂋𓏏𓅱𓀁𓏥𓏠𓈖𓍖𓏛𓊃𓈖𓏤𓏤𓏤𓌨𓂋𓀯𓃀𓅱𓏎𓈖𓀯𓐛𓎡𓇋𓇋𓈎𓄿⸢𓅱⸣<br>
𓂋𓏤𓊛𓂡𓀀𓏥𓂋⸢⯑⯑⯑⯑⯑⯑⯑⯑⯑⸣𓏛𓏤𓏤𓏤𓐛𓄟𓋴𓅱𓀗𓏤𓏤𓏤𓈖𓉗𓏏𓉐𓀯𓐛𓏶𓈋𓅱𓏏𓀀𓁐𓏤𓏤𓏤𓈖𓂋𓏤𓉐𓏤𓊖𓀯𓇋𓂋𓇓𓏏𓀯𓎟𓈖𓏏𓏭𓂋𓆣𓂋𓎛𓈖𓂝𓈖𓏏𓆑𓋴𓎝𓎛𓏛𓁹𓂋𓏏𓏤𓏤𓏤𓀯<br>
𓂋𓂋𓂝𓏏𓏠𓈖𓍖𓏛⸢𓆰⯑⯑⯑⯑⯑⯑⯑⯑⸣𓇋𓅱𓆑𓁷𓏤𓋴𓏏𓍔𓄿𓅱𓍬𓂻𓅡𓎡𓅱𓏛𓏤𓏤𓏤𓆑𓂋𓏏𓄿𓉗𓏏𓉐𓍹𓇳𓁦𓏠𓍺𓂋𓋞𓃀𓂡𓂝𓈙𓐛𓅱𓅆𓏤𓏤𓏤𓋴𓋔𓏥𓎟𓅱𓏤𓏤𓏤𓁹𓇋𓏠𓈖𓅊𓈀𓈀𓊪𓏏𓎛𓀭<br>
𓇾𓏤𓈇𓇒𓈖𓈖𓀭𓃹⸢⯑⯑⯑⯑⯑⯑⸣𓅱𓂧𓌗𓏛𓊃𓈖𓏤𓏤𓏤𓋾𓈎𓏛𓊃𓈖𓏤𓏤𓏤𓇾𓇾𓇾𓈅𓈅𓈅𓅓𓇛𓐛𓏛𓄣𓏤𓄡𓍿𓃀𓅱𓀒𓊃𓈖𓏤𓏤𓏤𓂧𓈙𓂋𓌙𓏏𓈉𓈉𓌒𓏏𓈀𓃹𓈖𓈖𓂓𓏤𓏤𓏤𓏤𓊃𓈖𓏤𓏤𓏤𓏠𓈖𓍖𓏛𓎝𓎛𓏛𓆓𓆑𓅰𓈀𓏤𓏤𓏤𓊃𓈖𓏤𓏤𓏤𓋴𓋴𓐟𓄿𓄿𓀁𓆑<br>
𓁶𓊪𓅱𓏤𓏤𓏤𓇾𓈇𓏤𓀀𓏥𓄔𓐛𓇳𓏤𓀭⸢⯑⯑⯑⯑⯑⸣⸢𓏏𓍃𓐛⸣𓆓𓂧𓇉𓏤𓄿𓀁𓈖𓀯𓐍𓂋𓇋𓂋𓇓𓏏𓀯𓎟𓈖𓏏𓏭𓂋𓆣𓂋𓋴𓄡𓈖𓈖𓊊𓂡𓏏𓆑𓋴𓐍𓂋𓅱𓏛𓏥𓀯𓎟𓎛𓈖𓂝𓈖𓏏𓆑𓆓𓂧𓇾𓇾𓇾𓈅𓈅𓈅𓂋𓆱𓏏𓏤𓀯𓏌𓎡𓀯𓊃𓈖𓏤𓏤𓏤𓏇𓇋𓃹𓈖𓊃𓈖𓏤𓏤𓏤<br>
𓐍𓂋𓆑𓊃𓊪𓊗𓌟𓈖𓅪𓁷𓏤𓄣𓏤𓊹𓊹𓊹𓀯𓏥𓐛𓂝𓎡𓏏𓅱𓏏𓅱𓂋𓅱𓈙𓃀𓅱𓏴𓀁𓆑𓅓𓉺𓏌𓊖𓅓𓈖𓏏𓋴𓈖𓏤𓏤𓏤𓍑𓏌𓏏𓍑⸢𓐖𓀭⯑⸣⸢⯑𓉐⯑⸣𓁹𓂋𓊃𓈖𓏤𓏤𓏤𓅱𓈙𓃀𓀁𓁷𓏤𓐍𓏏𓏛𓏤𓏤𓏤𓅱𓏥𓂧𓈙𓂋𓀗𓊃𓈖𓏤𓏤𓏤𓏇𓃀𓋴𓇋𓈖𓏴𓏏𓊮𓈖𓊃𓍉𓏌𓅱𓈒𓊮𓎛𓊃𓈖𓏤𓏤𓏤𓂝𓄹𓄹𓄹𓊃𓈖𓏤𓏤𓏤𓏏𓍃𓐛<br>
𓅱𓏤𓏤𓏤𓄔𓐛𓈖𓀯𓋴𓏏𓏤𓏤𓏤𓂋𓋴𓋴𓃹𓈖𓌕𓅪𓌉𓏴𓅪𓋴𓐍𓂋𓅱𓏛𓏤𓏤𓏤𓀯𓂋𓂋𓂞𓏏𓅱𓆑𓂋𓐍𓃀𓏏𓉐𓇼𓄿𓏏𓉐⸢𓆓⯑⯑⯑⯑⯑𓀯⸣𓐍𓂋𓏛𓏏𓈖𓏤𓏤𓏤𓇋𓐛𓐛𓂝𓈖𓈞𓐛𓂡𓇓𓅱𓆄𓅱𓅪𓐛𓃀𓏏𓍔𓄿𓅪𓆑𓐍𓏤𓏤𓇋𓇋𓂋𓂝𓏤𓎡𓇋𓇋𓋴𓃀𓋔<br>
𓆟𓂻𓄂𓏏𓏤𓏤𓄣𓐛𓇷𓏏𓏤𓏤𓏤𓊹𓋴𓐍𓈖𓅯𓀁𓊃𓈖𓏤𓏤𓏤𓎛𓈖𓂝𓆑𓐍𓂋𓇋𓂋𓀙𓀀𓎟𓈖𓏏𓏭𓇋𓅱𓆑𓂋𓄭𓂋𓂻𓇓𓏏𓀯𓎛𓈖𓂝𓈖𓏏𓆑𓂞𓏏𓋴𓆼𓄿𓀁𓄤𓆑𓂋𓂋𓋴𓏠𓈖𓍖𓏏𓏛𓁹𓏏𓏤𓏤𓏤𓀯𓁷𓏤𓂋𓈖𓀁𓀯𓂞𓊹𓀭𓇋𓌳𓐍𓇋𓇋𓄪𓏤𓆑𓁶𓏤𓇾𓏤𓈅𓄖𓆑𓏤𓏤𓊵𓏏𓊪<br>
𓅱𓐛𓊄𓏭𓂻𓈖𓂓𓏤𓆑𓐍𓂋𓇋𓂋𓀙𓀀𓎟𓈖𓏏𓏭𓇓𓅱𓂋𓋴𓏏𓎡𓈖𓂻𓄣𓏤𓊪𓈖𓈖𓎟𓀯𓆑𓂋𓈖𓈞𓐛𓂡𓐎𓅱𓀀𓁐𓏤𓏤𓏤𓂋𓂞𓏏𓅱𓏤𓏤𓏤𓁷𓏤𓎡𓇋𓇋𓋴𓂧𓆑𓏛𓅓𓋴𓐍𓂋𓏛𓏤𓏤𓏤𓈖𓂺𓏏𓏤𓏤𓌙𓌙𓀁𓃀𓇋𓋔𓅪𓇋𓅱𓆑𓈖𓄓𓊃𓂋𓏏𓊮𓏏𓂓𓊮𓊃𓎛𓂝𓄹𓄹𓄹𓈖𓏏𓅜𓏛𓏏𓊮<br>
𓏶𓐛𓅱𓀁𓋴𓂝𓏏𓄹𓄹𓄹𓆑𓁷𓏤𓈖𓏏𓏭𓁹𓈖𓍛𓀯𓆑𓇒𓈖𓈖𓂋𓇥𓂋𓊃𓈖𓏤𓏤𓏤𓈖𓂓𓏤𓀭𓊃𓈖𓏤𓏤𓏤𓈖𓄿𓎟𓅱𓏤𓏤𓏤𓉗𓏏𓉐𓀯𓃀𓅱𓆜𓏤𓏤𓏤𓈖𓊹𓀭𓏏𓉔𓂾𓂻𓂋𓍿𓀀𓁐𓏤𓏤𓏤𓆑𓃀𓅱𓏏𓍃𓐛𓈖𓆑𓂝𓈖𓂽𓂧𓏏𓏤𓌉𓏴𓅪𓄋𓏤𓊪𓅱𓏴𓏛𓁷𓏤𓃹𓈖𓈖𓅮𓈎𓄿𓅱𓂋𓏤𓊛𓂡𓀀𓏤𓏤𓏤<br>
𓈖𓇋𓂝𓈖𓈖𓈖𓅱𓂡𓋞𓏥𓁹𓈖𓀯𓂋𓏏𓄿𓉗𓏏𓉐𓍹𓇳𓁦𓏠𓍺𓐍𓂤𓅱𓏛𓐛𓂝𓅱𓏛𓂜𓈖𓈍𓂝𓐛𓂻𓅱𓏏𓈖𓆑𓇋𓋔𓂋𓍿𓀀𓁐𓏤𓏤𓏤𓎟𓈖𓏏𓏭𓐛𓇾𓏤𓈄𓂋𓇥𓂋𓆑𓇋𓋔𓇯𓌒𓏏𓏤𓀀𓎟𓈖𓅮𓋞𓏥𓇋𓈖𓌗𓅱𓂡𓀀𓎟𓈖𓈉𓏏𓏤𓇋𓂋𓅮𓈖𓏏𓏭𓎟𓇋𓅱𓆑𓂋𓏏𓉔𓂾𓂻𓂋𓍿𓀀𓁐𓏤𓏤𓏤𓇋𓅓𓊃𓈖𓏤𓏤𓏤<br>
𓂞𓂞𓂋𓎡𓏏𓊨𓏏𓉐𓁹𓈖𓆑𓈖𓄿𓊹𓊹𓊹𓀭𓏥𓊹𓏏𓂋𓇋𓇋𓆗𓏤𓏤𓏤𓎟𓅱𓏥𓉗𓀯𓂋𓇋𓂋𓏭𓀸𓏛𓈖𓂚𓂡𓅮𓃹𓈖𓐍𓏏𓏛𓏤𓏤𓏤𓎟𓀯𓐛𓏶𓐛𓏭𓉐𓏤𓍼𓌨𓂋𓂾𓂾𓊃𓈖𓏤𓏤𓏤𓂋𓎛𓇳𓎛𓎛𓈖𓂝𓆓𓏏𓇾𓄋𓊪𓅱𓏴𓏛𓁷𓏤𓃹𓈖𓈖𓅮𓇯𓌒𓏏𓏤𓈖𓅮𓈎𓄿𓅱𓂋𓏤𓊛𓂡𓀀𓏥𓈖𓇋𓂝𓈖𓈖𓈖𓅱𓂡𓋞𓏥𓈖𓏏𓄿𓉗𓉐<br>
𓍹𓇳𓁦𓏠𓍺𓁷𓏤𓂧𓏏𓏤𓆑𓁷𓏤𓐍𓂋𓊪𓂡𓅡𓎡𓅱𓏛𓏤𓏤𓏤𓊃𓈖𓏤𓏤𓏤𓐛𓋞𓈒𓈒𓈒𓂋𓏏𓄿𓉗𓍹𓇳𓁦𓏠𓍺𓇋𓂋𓅮𓈖𓏏𓏭𓎟𓇋𓅱𓆑𓂋𓋴𓄡𓄔𓁷𓏤𓂋⸢𓎗𓅱𓏤𓏏⸣𓈖𓁹𓊨𓁹𓐛𓐟𓏤𓆑𓇋𓅱𓊨𓏏𓆇𓐛𓐟𓏤𓈞𓏏𓁐𓆑𓇋𓅱𓅃𓐛𓐟𓏤𓄡𓂋𓂧𓅱𓀔𓏤𓏤𓏤𓆑𓐛𓈖𓄿𓀙𓅱𓏤𓏤𓏤𓎟𓅱𓏤𓏤𓏤𓇾𓂦𓂋𓈉𓁹𓂋𓊃𓈖𓏤𓏤𓏤𓄋𓊪𓅱𓏴𓀁𓋴𓈖𓏤𓏤𓏤𓎛𓈖𓂝𓆑<br>
<br>
