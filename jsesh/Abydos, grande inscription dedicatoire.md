# Abydos, grande inscription dedicatoire

## Author

R. MONFORT

## Source

https://github.com/rosmord/MDC-texts

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.

## Text

𓆓𓌃𓇋𓈖𓁹𓊨𓀭𓎟𓆓𓏏𓇾𓐍𓂋𓅭[𓏤]𓆑𓇓𓏏𓆤𓏏𓍹𓇳𓄊𓁦𓍉𓇳𓈖𓍺<br>
𓄣𓏤𓀭𓊵𓏏𓊪𓁷𓏤𓁹𓏏𓈖𓎡𓋔𓀭[𓎛⸢⯑⸣]⸢[⯑𓎡𓅱𓏤]][⸣𓁷[𓏤]𓎗𓅱[𓏏][⸢𓈖𓎡⸣]<br>
𓂋𓈙𓃿𓎡𓎡𓅱𓀭𓈖𓁹𓂋𓎡[𓋔]𓀭𓁦𓏏𓏛𓏥𓏇𓋹𓀭<br>
⸢[𓐛]⸣𓄤[⸢𓇩𓋴⸣]𓇋𓇩𓋴𓏭𓄯𓈖𓎡𓐛𓊢𓂝𓇳𓏤𓈖𓊪𓏏𓇯<br>
⸢[𓄤]⸣⸢𓏥𓎡]⸣⸢𓏇⸣⸢𓇋⸣⸢𓏏𓈖𓇳⸣𓃹𓈖𓈖𓎡𓃹𓈖𓈖𓏏𓍃<br>
𓇋𓅱𓎡𓈍𓂝𓏛𓍘𓇋𓁷𓏤𓎼𓏏𓉐𓆑<br>
𓏇𓂋𓅱𓂧𓌗𓏛𓇳𓏤𓀭𓁷𓏤𓍑𓊛𓁷𓂋𓏏𓇯𓇋𓅱𓎡𓐛⸢𓇓𓏏][⸣𓆤𓏏𓆤𓏏𓐛𓄤𓏤𓏛𓏥𓎡𓐛𓄚𓈖𓏌𓉐⸢𓁺⯑⸣⸢⯑⸣𓋴𓐍𓂋𓏥𓎡𓅜𓐍𓁷𓏤𓄣𓏤𓇋<br>
𓁹𓏏𓈖𓎡𓌸𓂋𓅱𓏭𓐛𓈌𓏏𓉐𓂓𓂋𓇋𓉐𓐛𓂋𓈙𓃿𓂂𓏤𓏤𓄔𓅓𓈖𓇋𓋴𓀞𓎡𓋴𓆼𓀁𓄤𓏤𓏛𓎡[⯑][⯑][𓇋𓈖𓏏𓈖][⸢𓀻𓋛⸣⸢𓏙⸣]𓆑𓈖𓎡𓆐𓏤𓏤𓏤𓐛𓆳𓏏𓏤𓏤𓏤<br>
𓆓𓌃𓇋𓈖𓊨𓏏𓆇[𓅨𓂋][]𓏏𓅐𓊹<br>
𓅭𓏤𓇋𓌸𓁐𓍹𓁚𓁩𓈘𓄟𓋴𓇓𓍺⸢[𓊢𓂝𓇳𓏤𓎡]⸣𓏇𓇋<br>
𓅭𓏤𓇋𓅃𓐍𓏤𓏤𓇋𓇋𓈖𓏏𓎡⸢𓐍𓏤𓏤⸣𓉐𓂋𓂻<br>
𓐛𓄡𓏏𓁐𓏤𓅜𓐍𓏛𓎡⸢[𓈖𓈖𓏥]⸣𓏇𓇋𓐪𓂧𓏌𓏛𓆑<br>
𓅮𓊢𓂝𓇳𓏤𓈖𓇯𓏏𓄿𓇓𓏏𓇋𓇋𓏛𓏥𓎟𓂋𓇥𓂋𓀭[𓈖𓊃]]<br>
𓆳𓏏𓏤𓏤𓏤𓈖𓅃𓎟𓅃𓎟𓅓𓇓𓏏𓈖𓋴𓏏𓏤𓏤𓏤𓎗𓅱𓏛𓈖𓎡𓁶𓏤𓇾𓏤𓈅<br>
𓆓𓌃𓇋𓋔𓊨𓁹𓇓𓏏𓈖𓍹𓇳𓁦𓏠𓍺𓐙𓊤𓇛𓅓𓏛𓄣𓏤𓎡<br>
𓇓𓏏𓆤𓏏𓍹𓇳𓄊𓁦𓍉𓇳𓈖𓍺𓇳𓏤𓀭𓁷𓏤𓂞𓈖𓎡𓎛𓇳𓎛𓏏𓍃𓐛𓀭<br>
𓎛⸢[𓂝𓏭]⸣⸢[𓀠]⸣𓏛𓈖𓂋𓈖𓍶𓎡𓅃[𓄊𓆳][𓏏𓏤𓏤𓏤]⸢𓅕⸣𓎡𓅱𓏤𓐛𓂋𓈙𓅱𓏏𓃿𓏤𓏤𓏤<br>
𓈖𓇳𓏤𓎟𓇍⸢[𓂻𓎡]⸣𓅱𓏤𓐛⸢[𓄙]⸣𓋹𓐍𓈖𓏏𓈙𓃿𓎡𓅱𓀭𓁷𓏤𓁹𓏏⸢𓈖𓎡⸣⸢𓐍𓂋[𓀭]⸣<br>
𓂧𓉔⸢𓈖𓂢⸣𓎡𓅱𓏤𓂋𓐙𓊤𓋴𓉻𓂝⸢𓏛𓈖⸣𓅱[𓀭]𓃹𓈖𓈖𓄤[𓀭]𓁷[𓏤]⸢𓁹[𓏏𓈖𓎡]⸣[⸢𓎟𓏏⸣]<br>
⯑<br>
𓎟𓇾𓇾𓇾𓍹𓇳𓄊𓁦𓍉𓇳𓈖𓍺<br>
𓎟𓈍𓏤𓏤𓏤𓍹𓁚𓁩𓈘𓏤𓄟𓋴𓇓𓍺<br>
𓆓𓌃𓇋𓈖𓇓𓏏𓆤𓏏𓍹𓇳𓄊𓁦𓍉𓇳𓈖𓍺𓐍𓂋𓏏𓆑𓊨𓁹𓐩𓏌𓀭𓁷𓏤𓎡<br>
𓏇𓅭𓏤𓎡𓅃𓁹𓈖𓀯𓐛𓁹𓂋⸢𓂋𓏏𓏤𓏤𓏤⸣⸢[𓆑]⸣𓄙𓐛𓏛𓀯𓋔𓎡𓏠𓏌𓏌𓏌𓐛𓇾𓂦<br>
⸢[𓈎𓃀𓄲𓀯]⸣𓅮𓅱𓏏𓇳𓏤𓏤𓏤𓈖𓂓𓏤𓎡𓅱𓈙𓏴𓃀𓀯𓁷𓏤𓏏𓆑𓀯𓇋𓅱𓆑𓐛𓇼𓏏𓉐𓌨𓊨𓏏[⯑]𓂋𓏤𓈖⸢[[𓂋𓏤𓎡]]⸣<br>
𓇋𓅱𓏤𓂋𓐍𓏛𓎡𓅱𓀭⸢𓌸𓂋⸣[𓎡𓐙𓏏]]]⸢[𓂠𓎡]⸣𓀭𓋴𓈖𓄤𓏤𓏛𓎡𓆑𓄿𓇋𓇋𓀋𓀭𓊃𓁷𓏤𓂧𓏏𓀭𓏤𓐍𓆑𓏏[𓁷𓏤𓎡]<br>
𓂞𓊃𓋔𓀯𓇾𓈅𓏤𓐛𓊵𓏥⸢𓂞𓎡⸣𓋔𓀯𓆓𓏏𓇾𓐛𓇓𓏏𓈖𓀯𓎛𓇳𓎛𓐛𓋾𓈎𓇾𓇾𓈅𓈅𓅕𓎡𓅱𓀯𓁷𓏤𓁹𓏏𓌸𓂋[𓂋𓏏𓏤𓏤𓏤]𓄣𓏤𓎡𓇳𓏤𓎟𓂜𓈖𓋁𓃀𓅱𓂻<br>
𓆣𓂋𓇓𓅱𓏏[𓅭𓏤]𓐩𓏌𓂡𓁷𓏤𓏏𓆑⸢𓀯𓆑⸣𓏇𓅃𓐩𓏌𓂡𓆑𓁹𓊨𓀭𓐪𓂧𓏌𓀩𓐪𓂧𓏌𓀩𓇓𓅱<br>
𓄟𓋴𓄟𓋴𓇓𓋴𓋹𓂋𓈖𓍶𓈖𓅱𓏏𓏏𓂺𓇓𓅱𓇓𓏏⸢𓆤𓏏⸣𓍹𓇳𓄊𓁦𓍉𓇳𓈖𓍺𓅭𓇳𓈘𓏤𓆑𓎟𓈍𓏤𓏤𓏤𓍹𓇋𓏠𓈖𓈘𓇳𓏤𓄟𓊃𓊃𓍺<br>
𓏙𓋹𓇳𓏤𓏇𓆓𓏏𓇾𓁹𓊨𓀭𓎟𓍋𓈋𓊖𓃀𓌸𓇋𓇋<br>
𓊢𓂝𓂻𓈖𓎟𓇾𓇾𓅓𓇓𓏏𓀲𓈖𓂋𓁹𓏏𓐩𓏌𓏏𓏤𓏤𓁷𓏤𓏏𓆑𓀭𓆑𓐍𓆑𓏏𓆳𓏏𓇳𓏤𓐛𓎗𓅱𓇋𓏏𓇋𓊛𓆑𓁶𓊪𓏏𓂋<br>
𓋆𓏏𓊖𓄟𓋴𓇋𓇋𓏛𓈖𓆑𓋴𓌫𓐛𓀭𓏥𓏌𓏤𓏏𓆑𓀭𓆑𓇓𓏏𓈖[𓊪]𓅱𓍹𓇳𓁦𓏠𓍺𓌡𓂝𓏤𓐛𓋆𓏏𓊖𓎡𓇋𓇋𓐛<br>
𓉘𓂓𓏤𓊪𓏏𓎛𓉜𓏏𓊖𓅓𓊹𓏏𓉱𓉐𓀨𓂡𓈖𓆑𓈖𓊃𓈖𓏥<br>
𓇉𓅱𓏛𓏥𓁷𓏤𓄤𓏤𓏛𓈖𓈖𓏏𓏤𓏤𓐛𓊡𓅨𓂋𓊖𓍋𓈋𓊖𓃀𓐖𓏏𓊖𓌸𓂋𓈖𓆑𓍋𓃀𓏏𓀁𓄣𓏤𓆑<br>
𓇥𓂋𓃹𓈖𓆑𓁶𓏤𓇾𓏤𓈅𓅭𓏏𓅱𓈅𓏤𓏤𓏤𓈖𓃹𓈖𓈖𓄤𓀭𓄙𓐛𓏛𓈖𓆑𓋴𓌳𓅱𓏛𓏠[𓏌𓏌]𓏌[𓈖𓏏𓆑]𓀭𓆑𓏶𓐛𓏤𓏤<br>
𓊻𓋴𓋹𓂋𓈖𓍶𓆑𓄟𓋴𓏏𓏛𓋴𓌫[𓐛][𓀭𓏥𓆑][𓂞𓏏][𓊵𓏏𓊪][𓈀𓏥]𓏠𓈖𓏛⸢𓍘⸣𓇋<br>
𓈖𓂓𓏤𓆑⸢𓀻⸣⸢𓋴⸣⸢[𓏤𓏤𓏛]⸣𓉐𓏤𓆑𓋴𓆓𓆑<br>
𓅭𓏤𓏤𓏤𓆼𓅱𓏏𓊯𓏊𓏤𓏤𓏤𓆑𓈙𓂋𓇋𓊅𓂡𓅱⸢[𓈙𓁸]⸣𓐛𓉗𓏏𓉐<br>
𓌸𓂋𓈖𓆑𓐍𓂤𓅱𓋴⸢[𓉺]⸣𓏤𓊌𓏤𓏤𓏤𓐛[𓂋𓏤𓉐𓏤]𓊖𓆑𓈖𓌰𓐛𓂝𓀨𓊅𓈅𓏤𓏤𓏤𓆑𓋴⸢𓏠𓈖⸣⸢𓍖⸣⸢𓏛⸣𓋴𓇼𓃀𓊀𓏥𓆑𓋴𓊢𓂡𓂻<br>
𓌀𓐛𓅪𓐛𓊨𓏏𓉐𓈖𓏏𓈖[𓏏𓆑][𓀭𓆑𓐛⸢[𓐖𓏏𓊖]⸣⸢[𓁹⯑]⸣[⸢⯑⯑⸣]<br>
𓂋𓅱𓏏𓏤𓏤𓊀𓈅𓏤𓁹𓅱[⯑]𓐛𓄚𓈖𓏌𓉐𓐛𓁹𓂋𓂋𓏏𓏤𓏤𓏤𓎟𓉻𓈖𓆱𓐍𓏏𓂡𓏏𓏤𓏤𓏤𓇓𓏏𓆤𓏏𓍹𓇳𓄊𓁦𓍉𓇳𓈖𓍺<br>
𓅭𓇳𓍹𓇋𓏠𓈖𓈘𓇳𓏤𓄟𓊃𓊃𓍺𓏙𓋹𓐍𓂋[𓏏𓆑]𓀭𓆑𓁹𓊨𓀭𓇓𓏏𓈖𓍹𓇳𓁦𓏠⸢𓍺⸣⸢[𓐙𓊤]⸣⸢𓎝⸣[⸢𓎛⸣⸢𓏛⸣]𓆑𓈖𓆑[𓐍𓏏𓏛𓏥]𓐢⸢𓂋𓏛⸣𓐛𓆓𓆑𓅭𓏥𓈖𓂋𓈖𓏌𓅱𓀁𓏥𓆑[𓏶𓅱][𓀭]𓇓𓏏𓈖[⸢𓇋⸣⸢𓇋⸣]𓀭⸢[[𓏥𓄣𓏤]]⸣[𓆑]<br>
𓇋𓆭𓐛𓏛𓈖𓅱𓏏𓏏𓂸𓇓𓅱𓄂𓏏𓏤𓏤𓄣𓆑𓄲𓂋𓂻𓈖𓏠𓈖𓂝𓁔𓂑𓏛𓇓𓅱𓌡𓂝𓏤𓐛𓇒𓈖𓈖𓉔𓂋𓇳𓏤<br>
𓆣𓂋𓅱𓐛𓆳𓏏𓇳𓏤𓇹𓏥𓆷𓏏𓇳𓎆𓎆𓏤𓏤𓏤𓐛[⯑]𓂻𓂻𓅱[⸢⯑⸣⸢⯑⸣]𓁷𓏤𓐟𓏤𓋴𓏃𓈖𓏏𓏤𓏤𓊛𓇋𓏠𓈖𓂋𓇋𓊪𓏏𓊒𓉐𓂋𓂻𓈖𓆑𓎛𓎿𓇋𓇋<br>
𓅓𓈎𓈖⸢𓏏𓂡⸣𓈖𓆱𓐍𓏏𓂡𓐍𓂋𓇋[𓏠𓈖][𓏏𓍃𓐛]𓅱𓀭𓐛𓋆𓏏𓊖[⸢𓆑⸣]𓈎𓅱𓏛𓏥𓈖𓆑𓇓𓅱𓐛<br>
𓁨[𓏥𓈖]𓆳𓆳𓆳𓂋𓊢𓂝𓇳𓂻𓏤𓈖𓇳𓏤𓀭𓐛𓁷𓂋𓏏𓇯𓅓𓄔[⸢⯑⯑⯑⯑⸣]<br>
𓐛𓂝𓏏𓈖𓏌𓅱𓌙𓌙𓐛𓎛𓇳𓎛𓁷𓏤𓆓𓏏𓇾𓆑𓀋𓂡𓆑𓂝𓏤𓆑𓌨𓂋<br>
𓋴𓊵𓏏𓊪𓇋𓇋⯑𓂋𓈌𓏏𓉐𓈖𓏶𓐛𓏤𓏤[⸢𓋹⸣]𓈖𓐍[⸢⯑⸣]⸢𓂝𓃀𓏏⸣⸢𓇎⸣𓏛𓏥𓆑𓅜𓐍𓏛𓍘𓇋𓊏𓊪𓂡𓍘𓇋[⸢⯑⸣]<br>
𓆑𓎟𓌸𓂋𓅱𓏏𓀁𓇍𓏭𓂻𓍛𓀯𓆑𓐛𓊖𓏏𓏤⸢[𓇔]⸣𓏭𓏏𓏤[⸢⯑⯑⯑⸣]⸢[𓇳𓏤𓀯]⸣𓊏𓊪𓂡𓁶𓏤𓈐𓏏𓏤𓁹𓏏𓋴𓐪𓂧𓇋𓏏𓇋𓊛𓇓𓏏𓈖𓅱𓇋[𓊛𓏥]𓁷[𓏤]<br>
𓋴𓌉𓇳𓈖𓍇𓏌𓇋𓇋𓈗𓈘𓈅𓏤𓈗𓂞𓏏𓁷𓏤𓐛𓐍𓂧𓊛𓂋𓊨𓏏𓉐𓈎𓈖𓂡𓉐𓏤𓍹𓇋𓏠𓈖𓈘𓇳𓏤𓄟𓊃𓊃𓍺<br>
𓉻𓈖𓆱𓐍𓏏𓂡𓏏𓏤𓏤𓏤𓅧𓈎𓂻𓍛𓀯𓆑𓂋𓌳𓁹𓏏𓆑𓀭𓆑𓂙𓈖𓏌𓂡𓈖𓏏𓈗𓈘𓈅𓏤[⸢𓈖𓈖⸣]𓈖𓈘𓈅𓏤𓈖𓊡𓅨𓂋𓊖⸢𓂋⸣<br>
𓎝𓎛𓏛𓐍𓏏𓏛𓏥𓈖𓃹𓈖𓈖𓄤𓀭𓐛𓃀𓄤𓌸𓂋𓂋𓏏𓏤𓏤𓏤𓂓𓏤𓆑𓂋𓅱[𓄞𓂧][⸢𓀁⸣]<br>
⸢[⯑𓆑]⸣𓌢𓀭𓆑𓏎𓀭𓇯𓅭𓇳𓐛[⯑]𓏏⸢[𓁦]⸣[𓏇𓇋]𓐪𓂧𓏌𓏛𓆑𓅠𓐛𓈖𓆑𓉗𓅱𓏏𓉐𓏌𓏤𓏤𓏤𓏤𓇾𓂦𓈉𓈖𓇓𓏏𓈖𓇋𓇋𓀯𓏥𓏶𓅱𓏥<br>
𓄂𓏏𓏤𓀭𓏥𓈘𓈅𓏤𓊢𓂝𓅱𓉐𓏤𓏤𓏤𓊃𓈖𓏥𓏶[𓐛𓏥]𓍋𓈋𓊖⸢𓃀[]⸣𓍯𓅱𓅱𓈐𓂻𓂋𓆣𓂋𓐛𓁶𓏤𓆄𓅱𓅪𓐞𓏤𓊃𓈖𓏥⸢[𓇋𓂋𓏤𓏤]⸣[𓐛𓂋𓂝𓏤]𓂓𓏏[⸢𓀋𓏛𓏥⯑⸣]<br>
[⸢⯑⸣]𓂡𓐛𓅭[[𓏏𓈅]]𓅱𓏤𓏤𓏤𓊅𓈅𓏤𓏤𓏤[[𓊃𓈖𓏥]][⸢⯑⯑⸣][[𓁷𓏤𓈐𓏏𓏤]]𓂜𓈖𓎛𓊪𓅱𓏏[]𓂘𓈖𓂧𓃀𓏏𓊌𓏤𓏤𓆸𓏏𓊃𓃹𓈖𓁷𓏤𓄟𓋴𓐍𓈖𓉐<br>
𓆣𓂋𓐛𓃛[𓅱𓏏𓈖𓈅𓏤]⸢𓂜𓈖⸣𓀨𓂡𓈖[⸢⯑⸣][⸢⯑⸣]⸢[[𓆑𓈖]]⸣⸢[𓏏𓏭𓐛]⸣[𓂋𓏏𓂝]𓎝𓎛𓏛𓐛𓋴𓐍𓂋𓏛𓏥𓆑𓇥𓂋𓅮𓄿𓆃𓈖𓎟[𓀯]𓏥[𓊃𓈖𓏥][𓂋𓊪𓏏𓇯][𓂜𓈖]<br>
[⸢𓃹𓈖⸣]⸢𓅭𓏤⸣𓀭𓋴𓌳𓄿𓅱𓏤𓏤𓏛𓏠𓈖𓏌𓏌𓏌𓈖𓏏𓆑𓀭𓆑𓈖𓏏𓏤𓏤𓐛𓊻𓇋𓋴𓏏𓉗𓏏𓉐𓍹𓇳𓁦𓏠⸢𓍺⸣𓐍𓆑𓏏𓁷𓏤𓊃𓏏𓇉𓄿𓁶𓊃𓊃𓏏<br>
𓅓𓂋𓂝𓏤𓂓𓏏𓀋𓏛𓏥𓅧𓈎𓂻𓈖𓆑𓂋𓊪𓏏𓇯𓂜𓈖𓏠𓈖𓈎[⸢𓂡𓏏𓅱⸣]𓏠𓈖𓏌𓏌𓏌𓊃𓊃𓏏𓂜𓈖𓋴𓊢𓂝𓂻𓉺𓏤𓊌𓏤𓏤𓏤𓁷𓏤𓂋𓇋𓅱𓂧𓊍𓊃𓊃𓏏𓋴𓌫𓐛𓁐𓋴𓏏𓂋𓇾𓏤𓈅𓂜𓈖<br>
𓄟𓋴𓏛𓈖𓏏𓅱𓆑𓐛𓂋𓐍𓏏𓏛𓈖𓆑𓏌𓏤𓉘𓋞𓉜𓍋𓅱𓃀𓂻𓆣𓂋𓅱𓐛𓊵𓏏𓊪𓊹𓈀𓏥𓊃𓏏𓃹𓈖⸢[𓏌𓏏𓇼⯑]⸣𓀀𓁐𓏥<br>
𓊹𓏏𓉗𓉐𓏇𓏏𓏏𓏛𓎁𓏏𓂡𓏎𓈖𓏏𓐍𓆑𓏏𓄿𓎛𓏏𓈅𓏥𓊃𓂜𓈖𓋴𓏠𓈖𓏏𓍖𓏏𓏛𓅱𓏏𓍔𓄿𓅱𓈙𓏴𓈅𓏤𓏤𓏤𓊃𓈖𓏥𓐛𓇾𓏤𓈅𓆓𓂧𓇋𓋔𓍛𓀯𓆑𓈖𓆤𓏏𓋨𓈖𓏏𓏤𓏤𓂋𓐞𓏤𓆑𓆓𓂧𓎡𓈖𓇋𓋴𓀞<br>
𓍲𓈖𓇋𓏏𓇋𓀙𓏥𓇓𓀻𓋴𓅱𓀀[𓏥]𓄓𓀀𓏥𓏠𓈖𓆑𓇋𓏏𓇋𓀎𓏥𓏇𓇋[𓐪𓂧𓏌𓏛𓏥]𓄓𓀀𓏥𓂓𓏏𓀋𓏥𓏇𓆈𓅱𓏥𓊃𓈖𓏥<br>
𓁷𓁶𓀀𓏥𓏌𓏤𓉐𓏤𓏛𓏏𓏤𓍼𓏤𓋴𓏏𓍔𓄿𓏴𓂻𓇋𓈖𓏏𓅱𓏥𓐛𓂺𓏛𓍛𓀯𓆑𓆑𓈖𓂧𓅱𓂉𓏤𓏤𓏤𓊃𓈖𓏥𓈍𓂝𓐛𓅱𓂻𓐛𓅭𓏏𓅱𓈅𓏥𓊪𓂧𓅱𓂾𓏥𓊃𓈖𓏥𓁷𓏤𓇾𓏤𓈅𓅓<br>
𓉔𓄿𓇋𓇋𓀠𓏥𓊃𓈖𓃿𓏛𓇾𓈅𓏤⸢𓂝𓏤⸣𓂝𓅱𓏤𓏤𓊃𓈖𓏥𓐛𓇋𓄿𓏭𓅱𓏥𓀢𓈖𓍛𓀯𓆑𓇼𓀢𓏛[𓊃𓈖𓏥]<br>
𓊪𓊹𓄤𓐛𓋴𓉻𓂝𓏛𓄤𓏤𓏥𓆑𓐛𓂸𓏛𓆓𓂧𓊃𓈖𓏥𓋴𓏇𓇋𓀁𓏇𓁹𓏏𓈖𓆑𓋴𓏏𓅱𓏏𓏤𓏤𓀾𓏛𓊃𓈖𓏥𓄇𓏏𓏤𓏤𓂡𓏥𓆑𓏇𓆣𓂋𓌃𓂧𓏏𓀁𓏥𓎟𓉐𓂋𓂻𓐛𓂋𓏤𓊃𓈖𓏥𓁹𓂋𓂋𓏏𓏤𓏤𓏤𓎟𓇾𓇾𓅃𓌳𓐙𓂝𓏏𓁦𓏛𓏥<br>
𓃹𓈖𓇋𓈖𓊃𓈖𓏥𓁷𓏤𓄡𓏏𓏤𓏤𓏤𓊃𓈖𓏥𓁷𓏤𓎛𓃀𓈖𓃀𓈖𓏛𓁷𓏤𓇾𓏤𓈅𓐛𓂸𓏛𓍛𓀯𓆑𓐛𓆓𓂧<br>
𓇍𓇋𓏭𓂻⸢[𓈖𓏥]⸣𓐍𓂋𓎡𓎟𓊪𓏏𓇯𓎟𓇾𓏤𓈅𓇳𓏤𓀭𓋹𓈖𓐍𓈖𓇾𓏤𓈅𓏇𓇋𓐪𓂧𓏌𓏛𓏥𓆑𓎟𓊢𓂝𓇳𓏤<br>
𓂋𓂧𓌗𓏛𓄲𓂋𓇋𓇋𓏏𓂂𓏏𓍃𓐛𓅱𓀭𓈖𓇶𓅓𓅓𓀀𓁐𓏥𓎟𓆷𓄿𓇋𓇋𓏛𓋴𓆣𓂋𓂋𓈖𓈖𓏏𓆗𓎸𓐛𓅱𓀭<br>
𓄟𓋴𓁒𓂋𓐍𓇋𓏏𓇋𓅚𓀀𓁐𓏥𓂞𓂞𓊡𓅱𓏥𓂋𓆑𓈖𓂧𓃿𓏤𓎟𓀀𓁐𓏥𓋴⸢[𓋹]⸣𓇷𓏏𓊹𓊹𓊹<br>
𓏏𓍃𓅓𓅓𓏛𓍘𓇋𓅱𓆼𓄿𓆱𓈖𓊪𓏏𓇯𓊃𓅭𓄿𓇋𓇋𓆱𓈖𓇾𓏤𓈅𓋴𓏇𓇋𓏏𓏭𓂡𓀀𓋴𓂝𓈎𓄿𓌙𓌙𓏛𓈅𓈅𓈇𓈇<br>
𓎟𓂓𓏤𓈀𓏤𓆈𓏥𓎝𓎛𓇋𓇋𓏏𓌾𓏥𓂋𓈖𓏌𓅱𓏏𓆗𓐛𓊨𓏏𓉐𓂧𓃀𓏏𓏤𓏤𓋸𓋸𓆑<br>
𓁹𓀙𓏥𓀨𓂡𓈖𓌰𓅓𓎛𓀔𓀀𓁐𓏥𓋴𓆣𓂋𓈖𓌃𓂧𓏏𓀁𓏥𓆑𓆓𓆑𓅭𓈀𓏥𓎟⸢[𓀻]⸣𓍞𓁺𓁶𓏤𓁷𓏤𓎟𓀀𓁐𓏥<br>
𓈖𓌰𓐛𓂝𓁀𓐩𓏌𓅱𓂡𓈖𓄇𓏏𓏤𓏤𓂡𓏥𓆑𓆎𓐛𓏏𓊖𓍘𓈖𓏥𓂋𓏤𓂡𓁷𓏤𓈉𓏏𓏤𓏤𓏤𓇍𓇋𓏭𓂻𓎛𓃀𓅱𓎱𓂡𓈖𓆑𓅓𓂝𓎡𓇋𓅱𓇋𓏛<br>
𓈖𓄗𓆑𓇾𓏤𓈅𓌸𓂋𓇋𓆴𓊪𓊖𓊖𓀀𓁐𓏥𓌸𓇋𓇋𓁦𓋹𓆑𓇋⸢𓐛𓊃⸣<br>
𓐛𓉔𓊪𓅱𓍼𓏤𓏥𓆑𓐍𓂤𓅱𓏛𓈅𓈇𓈅𓈇𓄊𓆳𓏏𓏤𓏤𓏤𓉻𓂝𓏛𓈖𓆱𓐍𓏏𓂡𓏏𓏤𓏤𓏤𓂧𓂋𓂡𓈖𓁷𓂋𓇋𓇋𓏏𓐡𓏤𓏤𓏤𓂡𓆑𓈉𓏏𓏤𓏤𓏤<br>
𓇋𓍘𓇋𓇋𓀚𓈖𓏥𓎟𓀭⸢𓈖𓏥⸣𓇳𓏤𓀭𓋹𓈖𓐍𓏏𓍃𓐛𓅱𓀭𓁷𓏤𓌃𓂧𓏏𓀁[[𓏥𓐛]𓂋𓏤𓆑𓅕𓎡𓅱𓈖𓏥𓉻𓈐𓐛𓂺𓏛⸢𓍛𓀯𓎡⸣𓎗𓅱𓏛𓎡𓈖𓈖𓏥𓋹𓈖𓐍𓈖𓂞𓂞𓎡<br>
𓉻𓉐𓉐𓋹𓍑𓋴𓅮𓊡𓅱𓏥𓈖𓆑𓈖𓂧⸢[𓃿𓏤𓈖𓏥]⸣𓋹𓈖𓐍𓁷𓏤𓎟𓀀𓁐𓏥𓅱𓇶𓃀𓈖𓆑𓈖𓊃𓈖𓏥𓆓𓂧𓇋𓋔𓍛𓀯𓆑<br>
𓈖𓊃𓈖𓏥𓅕𓏏𓈖𓏥𓂋𓂝𓈖𓀀𓂝𓈙𓀁𓏏𓅱𓈖𓏏𓈖𓏥𓁷𓏤𓋴𓐍𓂋𓏛𓈖𓏏𓏤𓏤𓐍𓆑𓏏𓁷𓏤[𓀀]⸢𓇋⸣𓅱𓌳𓁹𓈖𓀀<br>
𓉗𓅱𓏏𓉐𓏥𓇾𓏤𓈅[⸢𓂦𓈉⸣]⸢𓈘𓈅𓏤⸣𓊢𓂝𓏏𓉐𓏥𓏶𓅓𓅱𓏥𓍋𓈋𓊖𓃀<br>
𓂓𓏏𓀋𓏛𓏥𓇋𓅓𓊃𓈖𓏥𓅓⸢[𓂋𓂝𓏤]⸣⸢[𓅡]⸣𓎡𓅱𓂡𓇥𓂋𓉔𓄿𓅱𓏛𓏥𓎟𓀯𓊃𓈖𓏥<br>
[⸢𓂋⸣]𓏠𓈖𓏛𓉔𓂋𓏤𓅱𓇳𓊪𓈖𓇋𓂋𓊢𓂝𓂻𓅭𓏤𓐛𓊨𓏏𓉐𓏏𓆑𓀭𓆑𓂜𓈖𓋴𓌳𓄿𓅱𓏤𓏤𓏛𓏠𓏌𓏌𓏌𓏏𓅱𓏏𓂺𓇓𓅱𓐍𓂋𓀀<br>
𓁷𓏤𓌃[𓂧𓏏𓀀]𓏥𓎛𓈖𓂝𓄣𓏤𓀯𓊃𓊪𓊗𓐛𓂝𓂧𓎝𓏛𓋴𓏠𓈖𓐍𓍊𓏛<br>
𓏴𓅱𓇋𓏏𓇋𓂻𓏤𓏤𓏤𓅜𓐍𓏛𓈖𓂝[⸢⯑⸣]𓁺𓂃𓄤𓆑𓂋𓄿𓄟𓋴𓃖[𓏛𓄣𓏤][𓅭𓏤][𓄲𓂋]⸢[𓂻𓆑]⸣𓄂𓏏𓏤𓏤𓄣𓐛𓐟𓏤𓏏𓆑𓀭𓆑<br>
𓄣𓏤𓀀𓁷𓏤𓐍𓂋𓊪𓂡𓀀𓁷𓏤𓁹𓂂𓏤𓏤𓅜𓐍𓏏𓏛𓏥𓈖𓍹𓊪𓏏𓎛𓌸𓈖𓍺𓏙𓀀𓆓𓂧𓇋𓇋𓏏𓅱𓂋𓈖𓎛𓇳𓎛𓆓𓏏𓇾𓇋𓈖<br>
𓅭𓏤𓆑𓋴𓋹𓂋𓈖𓍶𓆑𓎟𓎛𓄿𓎿𓋴𓎿𓇋𓋴𓇋𓀀𓏏𓆑𓀯<br>
𓁹𓊨𓀭𓅓𓊢𓂝𓇳𓏤𓉻𓂝𓏛⸢[𓅭𓏤]⸣𓀭𓆑𓅃𓏇𓇋𓏌𓎡𓀀𓁹𓁹𓏏[⸢𓈖𓆑⸣]𓅜𓐍𓏛𓈖𓀀𓏇𓇋𓅜𓐍𓏛𓆑𓈖𓄟𓋴𓁒𓅱𓀀<br>
𓉐𓂋𓂻𓋔𓀀𓐛𓇳𓏤𓀭[⸢𓐍𓂋𓇋𓅱⸣]𓆓𓂧𓏏𓈖𓏥𓐛𓍹𓇳𓁦𓏠𓍺𓏠𓈖𓂝[𓂑]𓁔𓂡𓅱𓀀𓋴𓉻𓂝𓄿𓏛𓈖𓅱𓀀𓎟𓂋𓇥𓂋𓀭𓆓𓊃𓆑<br>
𓇋𓅱𓀀𓐛𓄡𓂋𓂧𓀔𓀭𓂋𓏠𓈖𓏛𓋾𓈎𓏛𓀀𓂞𓈖𓆑𓈖𓀀⸢𓈀𓏤𓈅⸣𓇋𓅱𓀀<br>
𓐛𓋴𓅱𓎛𓏏𓆇𓀙𓏥𓁷𓏤𓊃𓈖𓃿𓏛𓇾𓏤𓈅𓈖𓁷𓏤𓀀𓇋𓅱𓀀𓃀𓋴𓆟𓎡[𓅱𓀀][⸢𓐛𓅭⸣]𓋴𓅓𓋴𓅱𓀙𓏛𓐛<br>
𓂋𓊪𓂝𓏏𓄹𓄹𓄹[𓀀][𓁷𓏤][𓎼𓏏𓉐]𓅭[⯑]𓃀𓀭𓇋𓅱𓏤𓋴𓏇𓇋𓀁𓀀<br>
[⸢⯑⯑⸣]⸢[𓇾𓇾𓈅𓏤𓐛]⸣𓁷𓂋𓏭𓁶𓏤𓀀𓏠𓈖𓆑𓇋𓏏𓇋𓀎𓏥𓈖𓏏𓎛𓏏𓂋𓇋𓆴𓊪𓄛𓀀𓏥𓃹𓈖𓈍𓂝𓂝𓏛𓏏𓆑𓁐𓀀𓈖𓎡𓄿𓇋𓇋𓅱𓏤𓏤𓀀𓁐𓏥<br>
𓇋𓅱𓀀𓐛𓋴𓆑𓏤𓏤𓀔𓀭𓏶𓐛𓏤𓏤𓏏𓅱𓈎𓈖𓇋𓂘[𓂡𓆑]⸢[𓆓𓂧]]⸣[⸢𓈖𓆑⸣]𓂋𓀀𓋴𓈍𓂝𓏛𓇓𓅱𓅓⸢[𓇓[𓏏𓈖⸣𓌳𓁹]<br>
𓀀𓄤𓏤𓏛𓆑𓇋𓅱𓀀𓋹𓎡𓅱𓀀<br>
[⸢𓂋𓂝𓈖𓆑𓂝𓈙𓀁𓏏𓅱𓈖⸣]𓏶[𓐛𓅱][𓏥𓏃]𓈖𓏏𓏭𓃿𓉐𓀀𓏥𓂋𓋴𓏠𓈖𓏏𓍖𓏛𓈍𓂝𓅱𓋖𓏥𓁷𓏤𓄋𓏏𓏤𓀀𓇋𓅓<br>
𓐛𓂝𓈖𓆑𓅨𓂋𓏏𓆗𓁷𓏤𓁶𓏤𓆑𓇋𓀁𓈖𓆑𓂋𓀀𓐛𓃹𓈖𓆑𓁶𓏤𓇾𓏤𓈅[𓋭𓊃]𓅱𓂡𓆑𓇾𓏤𓈅𓊪𓈖𓈖𓍇𓏌𓅱𓇋𓇋⸢[𓅱𓂡𓆑]⸣<br>
[⸢⯑⯑⯑⸣]𓂞𓆑𓁷𓏤𓈖𓇶𓐛𓐛𓏏𓀀𓁐𓏥[[𓆓𓂧𓈖𓆑]<br>
[⸢⯑⯑⯑⸣][⸢𓂋𓐛⸣]⸢[𓇋⯑𓏏𓇋]⸣𓁺𓈖𓅨𓂋𓌸𓂋𓏏𓅱𓀁𓏥𓀀𓐛𓄡𓏏𓏤𓆑𓎼𓂋𓅱𓍅𓏛𓈖𓆑<br>
𓅱𓀀𓐛𓉐𓏤𓇋𓇋𓏏𓉐𓁐𓏥𓇓𓏏𓈖𓎼𓏏𓉐𓁐𓏥𓐛𓊃𓈖𓏏𓏒𓂻𓄤𓏏𓁐𓏥𓉥𓂝𓉐𓍉𓊪𓅱𓏛𓆑𓈖𓀀𓈞𓁐𓏏𓏥<br>
[𓆱𓐍𓏏𓂻]][⸢⯑⸣]𓅷𓄿𓏏𓂷𓂡𓐍𓈖𓂋𓇋𓅱[𓄛𓁐𓏥]<br>
𓈖[⸢⯑⯑⯑⯑⸣]𓏏𓆑𓄞𓂧𓂧𓂡𓇋𓅱𓉐⯑𓉐𓁐𓏥𓐍𓈖𓌰𓅓⸢[𓃿𓂡]⸣𓋴𓏏⯑𓅕𓎡𓅱𓀀<br>
𓐛𓇳𓏤𓀭𓁷𓂋𓏭𓇯𓂋𓐍𓇋𓏏𓇋𓅚𓀀𓁐𓏥𓇓𓇉𓀀𓁐𓏥𓌨𓂋𓏏𓃀𓏏𓏤𓏤𓋸𓋸𓀀[⸢⯑⯑⸣]𓇯𓏌𓎡𓀀𓊃𓏏𓂋[𓂋𓂝𓏤]<br>
⸢[𓂂]⸣[⸢⯑⯑⯑⸣][⸢𓄟𓋴⸣]𓇋𓇋𓅱𓏏𓁒𓀀𓏏𓆑𓀭𓀀𓐛𓋞𓏥[𓌳𓅱]⸢[𓏏𓏛]⸣𓅓𓆳𓏏𓏤𓁶𓊪𓏏𓈖<br>
𓈍𓂝𓂝𓏛𓀀𓎗𓅱⸢[𓏛𓈖]⸣𓀀𓋴𓊪𓂧𓇮𓏛𓂋𓏤𓉐𓏤𓊖𓆑𓋴𓏠𓈖𓅱⸢𓍖⸣⸢𓏛⸣𓈖𓀀𓄿𓎛𓏏𓈅𓏥𓆑[⸢⯑⯑⸣][𓎝𓎛𓏛]𓅱𓀀<br>
𓈖𓆑𓊵𓏏𓊪[𓈀𓏥𓈖𓂓𓏤𓆑]<br>
[⸢⯑⯑⯑⸣][𓇋[𓂋𓊪𓏊]𓊹𓌢𓏥𓂧𓈎𓏏𓂷𓏥𓎟𓏏𓂋𓈖𓊪𓏏𓇋𓏏𓇋𓆴𓊪[𓆰𓏤𓏤𓏤][⸢𓎟𓏏⸣]⸢[𓏠𓏌𓏌𓏌]⸣<br>
𓆭[⸢𓏥⸣]𓂋𓂧𓅱[⸢𓌗⸣]𓏛𓈖𓆑𓐛𓂝𓎡𓃹𓈖𓉗𓏏𓉐𓆑𓂋𓆱𓏏𓏤𓀀𓂓𓏏𓀋𓏛𓏥𓊃𓎟𓏏𓌨𓂋𓊨𓏏𓉐𓁷𓏤⸢𓀀⸣𓇥𓂋<br>
[⸢𓃹𓈖⸣][⸢⯑⯑⯑⸣][𓇋][⸢𓋴⸣]𓏏𓅱[⸢𓀀⸣][[𓐛𓄡𓂋𓂧𓀔][⸢𓀭⸣]<br>
[⸢⯑⯑⯑⯑⸣]⸢𓈖𓏏⸣𓏏𓆑𓀭𓀀𓋴𓉻𓂝𓄿𓏛𓀀𓋴𓅓𓏏𓋴𓌳𓅱𓏏𓏛𓏠𓏌𓏌𓏌<br>
𓂜𓈖𓐛𓂝𓎡𓇉𓄿𓁶𓏤𓀀𓊨𓏏𓉐𓆑𓏇𓇋𓈖𓆑𓄿𓅱𓈐𓏤𓏤𓏤𓄡𓂋𓂧𓅱⸢𓀔⸣𓀀𓏥𓐍𓐛𓇋𓇋⸢[𓂜𓏛]⸣[𓁷𓏤𓏏𓆑][⸢⯑⸣⸢𓀭⸣]<br>
[⸢⯑⯑⯑⯑⸣]⸢[𓀭]⸣⸢𓂋⯑⸣𓆓𓂧𓇋𓇋[⸢𓏏⸣⸢𓅱⸣]<br>
[⸢⯑⯑⯑⯑⯑⯑⸣]⸢[𓅭𓏤]⸣𓀭𓁹𓅜𓐍𓏛𓏥𓈖𓄿𓇋𓇋[𓏥]𓀀𓍘𓈖𓂋𓅱𓂡𓈖𓏏𓆑𓀭𓀀𓐛<br>
𓄡𓂋𓂧𓀔𓀭𓏠𓈖𓈎𓂷𓂡𓀀𓋴𓏏𓇋𓅱𓀀𓐛𓎟𓇾𓇾𓈅𓈅𓎼𓂋𓎛𓂢𓏛𓀀𓇋𓅓𓊃𓈖𓏥⸢[𓐛𓍱𓏤]⸣⸢[𓌳𓂝𓏛]⸣[⸢⯑⯑⯑⸣][𓀁]𓏛𓏥<br>
[⸢⯑⯑⯑⯑⯑⯑⸣][⸢⯑𓈖⸣][⸢𓌰⸣]𓅓𓂝𓊅𓂡𓀀𓊅𓈅𓏤𓏥𓐛𓊹𓉗𓏏𓉐𓈖𓅮𓄿<br>
𓏏𓅱𓏏𓂺𓀀𓂞𓀀𓐛𓁷𓏤𓊃𓀀𓏤𓈖𓍉𓊪𓏛𓀀𓂋𓂋𓐍𓊪𓂥𓂡𓂓𓏏𓀋𓏛𓏥𓏏𓈖𓇋⸢[𓐛𓊃]⸣𓈙𓂋𓇋𓊅𓂡⸢𓀀⸣𓅱[⯑]𓈙[⸢𓁸𓈖𓏏𓏤𓏤⸣]𓅓𓊅𓈅𓏤𓏤𓏤𓏤𓊃𓏏<br>
[⸢⯑⯑⯑⸣]⸢[𓃀𓐍𓈖𓏏]]⸣⯑[𓏥𓊃𓐛]]⸢⯑⸣𓎛𓃀𓋴𓅱𓂡𓀀𓉐𓏤𓆑⸢[𓈙𓊪𓏏𓂻]⸣𓀀𓉺𓏤𓉐𓏥𓆑𓂞𓀀𓇋𓈖𓂋𓅱𓊌𓏤𓏤𓏤𓐛<br>
𓊨𓅱𓏏𓉐𓏤𓏤𓏤𓊃𓈖𓏏𓏏𓍰𓏛𓏥𓄤𓆑𓂋𓁹𓏏𓏠𓏌𓏌𓏌𓁷𓏤𓏠𓏌𓏌𓏌⸢[𓅜𓐍]⸣𓏛𓏥𓏤𓏤𓏏𓐛𓊃𓊪𓊗𓌡𓏤𓂝𓇋𓅱[𓏥𓁷𓏤]𓂋𓈖𓍶𓀀𓁷𓏤𓂋𓈖𓍶[⸢𓏏𓆑⸣]𓀭𓀀𓐍𓏭𓇋𓇋𓅭𓏤<br>
[⸢⯑⯑𓐍𓏤𓏤𓇋𓇋⸣][⸢𓄟𓋴⸣]𓁒𓇓𓅱𓆓𓂧𓇋𓋔𓇓𓋴𓍋𓀙𓀀𓏥[𓅱𓈙𓃀]𓏴[𓀁]𓊃𓈖𓏥𓈖𓊹𓄤𓈖𓏏𓎡𓇳𓏤𓀭<br>
𓆓𓏏𓏤𓎡𓆓𓏏𓏤𓆑𓃀𓅱𓆣𓂋𓅱𓋾𓈎𓀯𓏇𓇋𓐪𓂧𓏌𓏛𓀯𓎡𓈖𓏏𓎡𓌡𓏤𓂝𓏇𓇋⸢[𓅭𓏤]⸣⸢[𓁹𓊨𓀭]⸣𓁹𓂋𓈖𓎡𓏏𓅱𓏏[𓀾𓏛]𓋴[𓈖𓐍𓂋]𓅱[𓏛𓏥𓆑]<br>
⸢[𓂜𓈖]⸣[⸢⯑⸣]𓋴[⸢⯑⸣]𓊨𓏏𓆇𓇓[𓏏𓈖]𓇥𓂋𓇳𓏤𓀭𓄋𓊪𓅱𓏴𓏛𓁷𓏤𓎡𓎛𓈖𓂝⸢[𓅃]⸣𓋴𓅨𓂋𓁹𓂋𓈖𓎡𓂋<br>
𓁹𓏏𓈖𓆑[𓇥𓂋]𓋾𓈎𓏛𓆑𓐛𓐟𓏤𓁹𓊨𓀭𓉔𓊪𓅱𓏛𓈖𓇾𓏤𓈅𓂻𓅱𓂋𓊢⸢𓂝𓅱𓂻⸣[𓏥[⯑]𓆑]𓅭𓏤𓁷𓏤𓈖𓂝𓏏𓄿𓁺𓁼𓈖𓁹𓂋𓇓𓅱𓀭𓈗𓀭[𓊹𓏏𓂋𓅱][⸢𓏛⯑⯑⯑⸣]<br>
𓈎𓌳𓄿𓅓𓌙[𓅯𓏛][𓇓𓅱][⸢⯑⯑⯑⸣]𓋴[⸢𓅱⸣][⸢⯑⸣]𓄲𓂋𓂻𓊃𓈖𓏠𓈖𓂝𓏏𓂑𓀭<br>
𓋴⸢𓃀⸣𓅱⸢𓁹𓂋⸣𓌡𓏤𓂝𓁹𓂋[𓂋𓏏𓏤𓏤𓏤𓅃𓈖]𓏏𓆑𓀭𓆑𓂋𓏠𓈖𓏛𓉔𓂋𓂂𓅱[⯑]𓊪𓈖𓄋𓊪𓅱𓏴𓏛𓁷𓏤𓍛𓀯[𓎡]𓌸⸢[⯑]⸣<br>
𓂋𓂝[𓈖𓎡]𓇉𓄿𓅱𓏛𓏥𓁷𓏤𓁹𓂋𓇋𓇋𓏏𓏛𓏥𓈀𓈅𓏤𓅷[[𓄿𓀁]<br>
𓊃𓊪𓊗𓈖𓅜𓐍𓏏⸢[𓏛𓅱]⸣[⸢⯑⯑⯑⸣]⸢𓌫𓐛⸣𓈖𓏥𓇓𓅱𓂋𓆓𓂧𓏏𓍢𓆑𓐛𓂺𓏛[⸢𓇋⸣]𓋔𓅕⸢[𓂻𓅱]⸣[𓋴]<br>
𓆼𓄿𓀁𓆑𓌫𓐛𓏛𓈖𓎡𓂋𓂝𓈖𓎡𓐍𓅓𓂜𓐛𓂋𓏏𓅱𓏭[⸢⯑⸣]𓉐[⸢⯑⯑⯑⸣]𓋴𓆑𓈖𓏌𓅱𓃿𓏛𓄣𓏤𓎡𓇋𓆭𓐛𓏛𓈖𓏏𓆑𓀭𓎡𓍹𓇳𓁦𓏠𓍺<br>
𓊹𓇋𓏏𓆑𓀭[𓊹𓌸𓂋]𓇋𓇋𓀁𓍹𓊪𓏏𓎛⸢𓍺⸣𓐙𓊤𓇥𓂋𓎡𓅱𓂂𓊹𓀭𓇓𓏏𓈖𓁷𓏤𓈍𓂝𓇋𓏏𓇋𓏛<br>
𓂜𓈖𓊪𓅱𓎡𓇋𓇋𓆣𓂋𓏇𓇋𓐪𓂧𓏌𓏛𓏥𓎡𓂜𓈖𓌳𓁹𓄿𓄿𓐛𓁷𓏤𓂜𓈖𓄔𓅓𓏛𓏏𓅱⸢𓐛𓆓𓂧⸣[⸢⯑⸣]⸢[𓅭𓏤]⸣𓁷𓏤𓄙𓅓𓏛𓏠𓏌𓏌𓏌𓈖𓏏𓆑𓀭𓆑𓂜𓈖𓊢𓂝𓂻[𓌡𓂝𓏤]<br>
𓐩𓏌𓂡𓆑𓁷𓏤𓏏𓆑𓀭𓆑𓁹𓂋𓈖𓆑𓊃𓀀𓏤𓎟𓁷𓏤𓂋𓈖𓍶𓆑𓄋𓊪𓅱𓏴𓏛𓁷𓏤𓎡𓎛〈𓈖𓂝〉𓅃𓊪𓅱<br>
𓐍𓏤𓏤𓇋𓇋𓈖𓏏𓎡𓐍𓏤𓏤𓇋𓇋𓅭𓏤𓁹𓊨𓀭𓅕𓎡𓄿𓏏𓅱𓅓𓃛𓂝𓄯𓀔𓄤𓆑𓂋𓏇𓇋[𓐪𓂧𓏌𓏛]𓏥𓆑𓇓𓏏𓇋𓇋𓏛𓏥𓆑𓁹𓂋𓎡𓊃𓏏𓅓[𓏇𓏏𓏏][𓏛]<br>
𓇋𓂋𓁹𓂋𓂋𓁹𓏏𓈖⸢𓊹⸣⸢𓀭⸣𓃹𓈖𓈖𓈖𓆑𓊢𓂝𓅱𓂂𓏤𓁹𓏏𓈖𓆑𓇳𓏤𓀭𓐛𓁷𓂋𓏏𓇯[𓄣𓏤𓆑][⸢⯑⸣]⸢𓅱⸣𓇷𓏏𓊹𓊹𓊹<br>
𓆑𓐛𓂋𓈙𓂉𓊔𓏤𓏤𓊹𓊹𓊹𓊵𓏏𓊪𓈖𓆎⸢𓐛𓏏𓊖⸣𓇥𓂋𓈍𓂝𓇋𓇋[𓏛]𓎡𓅓𓇓𓏏𓀯𓇾𓇾𓈅𓈅⸢𓄤⸣⸢𓆑𓂋⸣[⸢⯑⯑⸣][𓊪[⯑]𓎡𓅜𓐍𓏛][𓌳𓐙𓂝𓏏𓏭]𓆄𓆄𓏛𓎡𓄖𓂻𓈖𓊃<br>
𓁷𓂋𓏏𓇯𓋴𓐍𓂋𓅱𓏛𓏥𓎡𓂝𓈎𓄿𓅱𓌙𓌙𓏛𓁷𓏤𓄣𓏤𓈖𓇳𓏤𓀭𓏏𓍃𓐛𓅱𓀭𓐍𓈖𓏏𓈙𓅱𓃿[𓏛𓏥]][⸢⯑⸣]<br>
⸢[𓃹𓈖𓈖]⸣𓄤𓀭𓐛𓎟𓌳𓐙𓂝𓊤𓀁𓁷𓏤𓁹𓂋𓂋𓏏𓏤𓏤𓏤𓍛𓏤𓀯𓎡𓈖𓂓𓏤𓆑𓇓𓅱𓁷𓏤⸢𓆓𓂧⸣[⸢⯑⯑⯑⸣]⸢[⯑𓈖𓎡]⸣𓊢[[𓂝𓂂𓏤]𓈖𓊪𓏏𓇯𓇯𓆑𓏭𓊹𓊹𓊹<br>
𓈙𓏏𓍔𓄿𓇋𓇋⸢[𓏏𓎅]⸣𓈖𓎟𓇼𓄿𓇼𓏏𓉐𓁷𓏤𓃹𓈖𓈖𓎡𓁶𓏤𓇾𓏤𓈅𓏇𓇋𓇋[𓍿𓈖𓇳]𓇛𓅓𓄣𓏤𓈖𓍹𓊪𓏏𓎛𓈘𓈖𓍺𓂋𓈖𓍶𓆑<br>
𓆣𓂋𓅱𓐛𓄙𓅓𓏛𓋹𓈖𓐍𓄟𓋴𓇋𓇋𓅱𓏛𓎡𓇓𓅱𓐛𓋞𓏥𓁷𓏤[𓉻𓏏𓊌𓏥]⸢[[𓌳𓐙𓂝𓏛]]⸣[⸢⯑⸣][⸢⯑⯑⯑⸣][𓆑𓈖]𓌁𓋞𓏥<br>
[⸢⯑⯑⯑⯑⸣]⸢[⯑𓆑]⸣𓀨𓅱𓂡𓎟𓇓𓅱𓐛𓌳𓄿𓅱𓏛𓁷𓏤𓂋𓈖𓍶𓎡𓇓𓏏𓀯⸢𓎟𓈖𓏏𓏭⸣𓅓<br>
𓁷𓂋𓏏𓇯𓉗𓅱𓏏𓉐𓏥𓊃𓈖𓏥𓐛𓂋𓏤𓂝𓅡𓎡𓅱𓂡𓏥𓂜𓈖𓊪𓅱𓅭𓏤𓀭𓁹𓏏[𓁹𓏏𓈖𓎡]𓇥𓂋𓇳𓏤𓀭𓂋𓏠[⸢⯑⯑⯑⸣]<br>
[⸢⯑⯑⯑⸣]⸢[⯑𓏛]⸣𓇓𓅱𓍛𓀯𓎡𓁹𓂋𓂋𓆑𓋴𓆼𓄿𓅱𓀁𓈖𓎡𓃹𓈖𓋴𓅓𓐍𓐛𓂜<br>
𓄙𓅓𓏛𓈖𓎡𓏠𓏌𓏌𓏌𓐛𓇾𓏤𓈅𓂦𓈉𓋴𓐍𓂋𓏛𓏥𓎟𓃹𓈖𓅕𓎡𓇉𓅱𓁶𓋴𓆣𓂋𓈖𓎡𓊃𓏏𓐛𓍱𓏤𓏛𓌳𓐙𓂝𓏛[⸢𓃹𓈖⸣][⸢⯑⯑⯑⸣]<br>
[⸢⯑⯑⯑⸣][⸢𓁷𓏤⸣]𓊄𓃀𓏏𓂻𓎡𓏏𓁷𓏤𓆣𓂋𓇋𓅱𓍛𓀯𓎡𓐛𓇓𓏏𓀲𓐛𓆤𓏏𓏏𓀵<br>
𓏇𓇋𓈖𓏏𓎡𓁹𓅜𓐍𓏏𓏛𓏥𓄣𓏤𓎡𓊵𓏏𓊪𓏛𓁷𓏤𓁹𓏏⸢𓁦⸣⸢𓏛⸣[𓏥]𓈖𓄿𓁹𓂋𓇋𓇋𓏏𓏛𓐛𓉔𓄿𓅱𓏛𓏥𓊹𓊹𓊹[𓃿𓐛][[𓏏𓅱𓏥]][⸢⯑⯑⯑⸣]<br>
[⸢⯑⯑⯑⸣]⸢[𓅓]⸣[[𓐛𓊃𓋭][⸢⯑⸣]⸢[⯑𓊪𓏏𓇯]⸣𓄤𓏤𓏛𓏥𓎡𓋴𓂝𓂋𓅱𓈐𓀁𓂋𓈌𓏏𓉐𓁹𓁹𓅱𓏭<br>
𓁷𓏤𓌳𓁹𓄿𓄿𓊃𓊪𓊗𓏥𓎡𓄤𓆑𓂋𓅱𓏥⸢𓐍𓆑𓏏⸣𓁷𓏤𓊹𓊹𓊹𓂋𓍿𓀀𓁐𓏥𓈖𓏏𓎡𓁹𓂋𓎡𓈖𓏏𓎡𓄙𓐛𓏛𓎡𓏠𓏌𓏌𓏌𓁷𓏤𓏠𓏌𓏌𓏌𓈖𓊹𓊹𓊹𓏇[𓎗][[𓅱𓏏]]𓏛𓈖𓏏𓆑𓀭𓎡𓇳𓏤𓀭<br>
[⸢⯑⯑⯑⸣][𓂋𓈖]𓍶𓎡𓐛𓇾𓏤𓈅𓎟𓆷𓄿𓂝𓏛[𓐛]𓇔𓈅𓏤𓏃𓈖𓏏𓏭𓉺𓄤⸢[𓌙]⸣𓀸𓀭𓏥𓈉𓎔𓏏𓏭𓈅𓏤𓐛<br>
𓊪𓂧𓊃𓏏𓌒𓈅𓏤𓏤𓏤𓈖𓏏𓈙𓈅𓏤𓂋𓏠𓈖𓏛𓂋𓏤𓂝𓈉𓏏𓏤𓏤𓏤𓂋𓏏𓈖𓏌𓅱𓌙𓈉𓐛𓅱𓎛𓅱𓏏𓌙𓊖𓏥𓈖𓆱𓐍𓏏𓅱𓉐𓏤𓏤𓏤𓈖𓇓𓏏𓀯𓂧𓏇𓇋𓈅𓏤𓊖𓏥𓎼𓂋[⸢𓅱⸣]<br>
𓍅𓏛𓐢⸢[𓂋𓅱]⸣𓏛𓐛𓂋𓍿𓀀𓁐𓏥<br>
[⸢⯑⯑⯑⸣][𓏏𓏤𓊖]𓎟𓏏𓏏𓅱[⸢𓎡⸣]𓅓𓊹𓀭𓈖𓃀𓅱𓎟𓀀𓁐𓏥𓈖𓉔𓋴𓍞𓁺𓏏𓅱𓂋<br>
𓂋𓂝𓈖𓎡𓊹𓌢𓏥𓅓𓎗𓏏𓅱𓏛𓈖𓏏𓆑𓀭𓎡𓏏𓍃𓐛𓅱𓀭𓂋𓏏𓂝𓇼𓇼𓄿𓅱𓀢𓏛𓏏𓅱𓀯𓆎𓐛𓏏𓊖𓎛𓈖𓂝𓂧𓈙𓂋𓅟𓌙𓏏𓈉𓇋𓂋𓅓𓆱𓐍𓏏𓏏𓂻<br>
[⸢⯑⯑⸣⸢𓇒⸣]𓈖𓈖𓁶𓊪𓏏𓂋𓏤𓀁𓏥⸢[⯑𓈖]⸣𓀙𓏥𓊪𓅱⸢𓐛𓂺⸣𓏛𓎟𓀯𓊃𓈖𓏥𓊢𓂝𓈖𓎗𓅱𓏛𓈖𓍛𓀯𓆑<br>
𓂞𓏏𓅓𓁷𓏤𓈖𓄓𓀀𓏥𓂓𓏏𓀋𓏛𓏥𓀀𓏥𓃛𓅱𓂧𓂻𓈖𓆑𓀎𓀀𓏥<br>
𓂓𓄿𓏏𓅱𓀋𓂡𓀀𓏥𓆱𓐍𓏏𓇋𓇋𓌪𓂡𓐛𓏛𓏏𓏤𓌂𓀀𓏥<br>
[⸢⯑⯑⸣][⸢⯑⸣]𓅱𓅓𓂡𓀀𓏥⸢[𓅓]⸣⸢[𓐪𓂧𓏌𓅱]⸣𓂷𓂡𓀀𓏥𓇋𓄿𓏏𓅱𓊑𓏛𓏥𓎟𓏏𓈖<br>
𓍏𓏏𓏤𓀀𓏥𓂋𓐍𓂤𓅱𓋴𓀧𓂡𓐍𓐛𓂜𓉐𓊖𓈖𓏏𓆑𓀭𓆑𓂋𓋴𓊢𓂝𓂻𓌁𓅓𓏏𓅪𓏥𓐛𓇾𓏤𓈅𓂦𓈉𓅓𓉗𓏏𓉐𓏏𓆑𓀭[𓆑𓈖𓏏][𓌳𓐙𓂝]𓊤𓀁𓏥𓇋𓋴𓏏<br>
[⸢𓆷𓄿⸣]𓂝𓏛𓈖𓆑𓄟𓋴𓏏𓏛𓋴𓌫[𓐛𓏛][𓀭]𓆑𓐛𓆳𓏏𓂂𓏤[𓏤𓊵𓏏𓊪][𓏒𓏥]𓈎𓃀𓄲𓏛𓍘𓇋𓐛𓂺𓏛𓂓𓏤𓆑<br>
𓊹𓉗𓏏𓉐𓆑𓋴𓆓𓆑𓅰𓏛𓍘𓇋𓐛𓍱𓏤𓏛𓁹𓇋[⯑]𓇋𓆑𓌨𓂋𓏏𓏛𓏥𓆑𓋴𓏠𓈖𓍖𓏛𓆑𓎛𓏏𓎱𓃀𓍼𓏤𓆑𓅓𓄿𓎛[𓏏𓈅𓏤𓏤𓏤]𓌸𓂋𓇋𓏏𓆴𓊪𓀀𓁐𓏥𓏠𓈖𓏠𓈖𓏏𓃒𓏥<br>
[⸢⯑⸣⸢𓂧𓉔⸣]𓏌𓅱𓂢𓂡𓈖𓆑𓃂𓈗𓅱[𓀀𓏥]]𓁷𓏤𓎛𓌸𓈖𓏏𓎨𓏛𓏥𓊃𓈖𓏥𓊹[𓍛]𓀀<br>
𓂋𓂋𓏠𓈖𓀀𓂢𓂝𓏤[𓏛𓏥𓆑]⸢⯑⸣𓅱⸢⯑𓁶⸣𓅱𓀀𓁐𓏥𓆑⸢𓌨𓂋⸣[⸢⯑⯑⯑⸣]⸢[𓐍𓂋]⸣[𓊪𓌂𓂡]𓐍𓏏𓏛𓏥[𓊃𓈖𓏥]]]𓐍𓂋𓆑𓊚𓏏𓅱𓉐𓏥𓆑𓆈𓏥𓐛𓍱𓏤𓌾𓏥<br>
[⸢⯑⯑⯑⸣][𓂝𓏛]𓐍𓏏𓏛𓏥𓆑𓅨𓂋𓅱𓏥𓐛𓇓𓇉𓌨𓂋𓊨𓏏𓉐𓁷𓏤𓈖𓄓𓉐𓏤𓆑𓀀𓅓⸢[𓁹𓏏𓈖]⸣<br>
⸢[𓇓𓏏𓆤𓏏]⸣𓍹𓇳𓄊𓁦𓍉𓇳𓈖𓍺𓅭𓇳𓍹𓇋𓏠𓈖𓈘𓁚𓄟𓊃𓊃𓍺[𓏙𓋹]]𓇳𓏤𓏇𓆓𓏏𓇾𓎛𓇳𓎛𓈖𓏏𓆑𓀭𓆑𓇓𓏏𓀯𓍹𓇳𓁦𓏠𓍺𓌳𓐙𓂝𓊤<br>
[⸢𓌨𓂋⸣]⸢[𓊨𓏏𓉐]⸣𓁷𓏤𓈖𓃹𓈖𓈖𓄤𓀭⸢[𓄙𓅓]⸣𓅱𓏛𓈖𓆑𓁹𓏏𓈖𓂓𓏤𓆑𓐛𓋆𓏏𓊖𓉺𓏌𓊖𓉗𓊪𓏏𓎛𓂓𓏤𓊖𓂙<br>
𓈖𓏏𓏤𓏤𓀙𓏥𓆑𓊵𓏏𓊪𓅱⸢𓏛𓁷𓏤⸣𓊨𓏏𓉐𓊃𓈖𓏥𓐛𓐍𓈖𓏌𓅱𓇋𓇋𓏏𓅯𓉐𓏥𓆑𓎟𓏏𓈖[𓇏]𓏏𓏤𓇋𓅱𓌃𓂧𓅱𓀁𓏥𓈖𓇓𓏏𓆤𓏏𓍹𓇳𓄊𓁦𓍉𓇳𓈖⸢𓍺⸣𓅭𓇳𓎟𓈍𓏥𓍹𓇋𓏠𓈖𓈘𓁚𓄟𓊃𓊃𓍺𓏙𓋹<br>
[𓁷𓏤𓋴𓂝𓂋]]𓏭𓈐𓀁𓁹𓏏𓈖𓆑[⸢𓈖𓏏⸣][𓆑]𓀭𓆑𓁹𓊨𓀭𓇓𓏏𓀲𓍹𓇳𓁦𓏠𓍺𓐙𓊤⸢𓆓𓂧𓆑⸣𓈖𓉔𓋴𓍞𓁺𓏏𓅱𓁷𓏤𓎡𓂋𓊪𓏏𓇯<br>
[𓁹𓌳]𓄿𓄿𓎡𓇳𓏤𓀭𓏏𓆑𓀭𓀀𓍹𓊪𓏏𓎛𓈘𓈖𓍺[𓈖𓏏𓏭]𓐛𓊹𓀭𓅕𓎡𓅱𓀀𓁷𓏤𓋴𓋹𓂋𓈖𓍶𓎡𓐩𓏌𓀁𓈖𓀀𓏏𓅱𓂞𓅱𓀀𓁷𓏤𓈖𓂋𓏤𓉐𓊖𓎡<br>
[⸢𓅮⸣][𓄿]𓏏𓅱𓂂𓏥𓎡⸢𓏠𓈖⸣𓍖𓍘𓇋𓏏𓅱𓎡𓊵𓏏𓊪𓍖𓇋𓐛𓇼𓄿𓏏𓉐𓏇𓇋𓁹𓊨𓀭𓇋𓅱𓀀<br>
𓈍𓂝𓏛𓎡𓅱𓀀𓅓𓇳𓏤𓀭𓈖𓂋𓐍𓇋𓏏𓇋𓅚𓀀𓁐𓏥⸢𓍘⸣𓇋⸢𓅱⸣⸢𓀭⸣𓁷𓏤𓎼𓏏𓉐𓅨𓂋𓏏𓈖𓏏𓏏𓍃𓐛𓅱𓀭𓏇𓇋𓅃𓆇𓊨𓏏𓆇𓐩𓏌𓂡𓁷𓏤𓏏𓆑𓀭𓆑<br>
[⸢𓄤𓆑𓂋⸣]⸢[𓅱𓏭]⸣𓁹𓂋𓅱𓀀𓈖𓎡⸢[[𓅨𓂋]⸣𓅱𓏥𓇳𓏭𓇍𓇋𓂻𓍘𓇋𓐛𓄙𓅓𓏛𓋹𓈖𓐍𓄟𓋴𓇋𓇋𓅱𓏛<br>
𓈖𓀀𓏏𓅱𓀨𓅱𓂡𓀀𓉗𓏏𓉐𓌸𓂋𓏏𓀁𓈖𓎡𓋴𓌫𓐛𓏛𓀭𓎡𓇋𓅓𓊃𓐛𓇾𓏤𓈅𓂦𓈉𓍋𓈋𓊖𓃀𓐖𓏏𓏤𓊖𓎛𓇳𓎛⸢𓎝⸣𓎛⸢𓅱⸣𓏛𓀀𓊵𓏏𓊪𓊹𓈀𓏥<br>
[⸢𓈖𓋴𓇒⸣]⸢[𓈖𓈖]⸣⸢[𓀾]⸣⸢𓀭⸣𓏥𓎡𓇋𓏠𓈖⸢𓇋⯑𓏏𓇋⸣𓏛𓏥𓁷𓏤𓌳𓐙𓂝𓂻𓈖𓎡𓇋𓅱𓐛𓁹𓂋⸢[𓈖𓀀]⸣𓅮𓄿<br>
𓊃𓊪𓊗𓅱𓉔𓄿𓅪[𓁷𓏤𓎡]𓁹𓅱𓇋𓇋𓀀𓇓𓅱𓐍𓂋𓎡𓐍𓂋𓏏[𓏛𓏥]𓄣𓏤𓎡𓎟𓏏𓅜𓐍𓏛𓁷𓏤𓂋𓈖𓍶𓎡𓎛𓏏𓂋𓅱𓆴𓊪𓏛𓀀𓈖𓎡𓌳𓄿𓂧𓇋𓇋𓅱𓏊𓂡𓀀𓏥<br>
[⸢𓂋𓆑⸣]𓄿𓏏𓀋𓂡𓈖𓂓𓏤𓎡𓂋𓏏𓄝𓏏𓈗𓂡𓈖𓎡𓁷𓏤𓇾𓏤𓈅𓅓⸢𓍊𓏊𓏥⸣⸢𓇍⸣⸢𓇋⸣⸢𓇋⸣𓂻𓎡𓅱𓆓𓊃𓀀𓊗𓏭𓂋𓌳𓈒𓈒<br>
[𓊹𓉗]⸢𓏏𓉐𓎡⸣𓂋𓐞𓏤𓃹𓈖𓈖𓄤𓀭𓀙𓀭𓎛𓇳𓎛𓎼𓂋𓎛𓅱𓂢𓏛𓀀𓂓𓏏𓀋𓏛𓏥𓇋𓅓⸢[𓊃𓈖]⸣𓌰𓅓𓂝𓅱𓊅𓅱𓂡⸢𓀀⸣⸢[𓇾𓈅𓏤]⸣<br>
[⸢𓂋𓐍𓏛⸣]𓎡𓅱𓀀𓌸𓂋𓏏𓀁⸢𓈖𓎡⸣⸢𓁹𓂋⸣𓉗𓏏𓉐𓎡𓎟𓏏𓋴𓏠𓈖𓅱𓍖⸢𓏛⸣𓀀𓂋𓈖[⸢𓍶𓎡⸣]𓇋⸢𓅓⸣𓊃𓈖𓆓𓏏𓇾𓇋𓅱<br>
𓐛𓁹𓂋⸢𓈖⸣⸢𓌳𓐙𓂝⸣𓁦𓏏𓏛𓏥𓂋𓆓𓂧𓂋𓅱𓂧𓌗𓏛𓊃𓂞𓅱𓀀𓈖𓎡𓇔𓅱𓀀𓁐𓏥𓁷𓏤𓐍𓂋𓊪𓌂𓂡𓂋𓊹𓉗𓏏𓉐𓎡𓎔𓏏𓅱𓀀𓁐𓏥<br>
⸢[𓁷𓏤𓂞𓏏]⸣⸢[𓏎𓈖]⸣𓏌𓅱𓏛𓏥𓈖𓁷𓂋𓏤𓎡𓄤𓆑𓂋𓋴𓎛𓅱𓏭⸢[𓌙]⸣𓅯𓏛𓏥𓈖𓀀⸢𓐍𓂋⸣𓊪𓌂𓏏𓂡𓀀𓁐𓏥𓎡<br>
𓋬𓂧𓅱𓏛𓐛⸢𓃀⸣⸢𓅱⸣𓌡𓏤𓂝𓂋𓂝𓅱𓂋𓆱𓏏𓏤𓊹𓍛𓀀𓈖𓂋𓏤𓉐𓏤𓊖𓎡𓂋𓂞𓏏𓆣𓂋𓅱𓐍𓏏𓏛𓏥𓎡⸢𓏠𓈖𓏛⸣𓁷𓏤𓎛𓂝𓄹𓄹𓄹𓄹𓄹𓄹𓄹𓄹𓄹𓌡𓏤𓂝𓁷𓏤𓋴⸢𓏏𓍔⸣𓍬𓂻<br>
[⸢𓂋⸣][𓊹𓉗]𓏏𓉐𓎡𓏃𓈖𓏏𓏭𓎛𓇳𓎛𓀻𓋴𓋴𓏛𓈖𓀀𓉐𓌉𓉐𓎡𓎔𓏛𓐛𓐍𓏏𓏛𓏥𓅓𓐍𓂋𓏏𓏛𓏥𓄣𓏤<br>
𓂋𓂝𓇋𓇋⸢𓀀⸣𓈖𓎡𓎛𓈖𓂝𓎛𓏏𓂋𓅱𓆴𓊪𓏛𓏥𓎡𓂞𓅱𓀀𓈖𓎡𓏠𓈖𓈙𓅱𓊛𓌨𓂋𓊄𓃀𓏏𓅱𓏛𓏥𓁶𓏤𓇅𓆓𓅨𓂋𓇋𓈗𓈘𓋴𓏏𓍔𓍬𓂻𓈖𓎡<br>
⸢[⯑⯑𓉻𓂝]]⸣[𓏛𓏥𓈖][𓊹𓇾𓏤𓈅]𓈉𓆄𓅱𓇋𓏏𓇋𓏭𓂡𓀀𓏥𓁷𓏤𓁹𓏏𓆄𓅱𓇋𓏏𓇋[𓏭𓂡]𓌨𓂋𓎛𓌼𓈖𓏏𓎨𓏛𓏥𓊃𓈖𓏥𓅡𓎡𓅱𓂡𓏥[[𓊃𓈖𓏥]𓇋𓂋𓏭<br>
𓐛𓋞𓏥𓌉𓋞𓏥𓈔𓏤𓏥𓁹𓅱𓇋𓇋𓀀𓈖𓎡𓇋𓊪𓅱𓎔𓏛𓏥𓐛𓄿𓎛𓏏𓈅𓏤𓏤𓏤𓃹𓈖𓅓𓂋𓏤𓌃𓂧𓏏𓀁𓏥<br>
[⸢⯑⯑⯑⸣]𓁷𓏤⸢𓈎𓄿⸣⸢𓀠⸣⸢[𓈅𓏤𓏤𓏤]⸣𓇋𓊪𓏛𓐛𓌤𓅱𓏏𓈅𓏥𓐢𓂋𓏛𓀀[𓊃𓏏]𓐛<br>
𓌗𓅱𓅱𓂡𓀀𓏥𓎛𓈖𓂝𓌤[⯑]𓅱[⯑]𓏏𓏭𓂡𓀀𓏥𓂋𓁹𓏏𓍱𓏤𓌾𓏥𓂋𓊵𓏏𓊪𓊹𓈀𓏥𓎡𓂞𓅱𓇋𓈖𓎡<br>
𓈎𓄿𓅱𓏭𓂋𓏤𓊛𓏥𓌨𓂋𓐪𓅱𓀀𓏥𓍍𓅱𓅱𓀀𓏥𓁷𓏤𓌎𓎛𓅱𓏥𓂡<br>
[⸢𓂋𓏏𓍃⸣]⸢𓐛⸣𓁹𓏏⸢𓋁⸣𓃀𓅱𓂻𓅓⸢[𓂙𓈖]⸣𓊛𓂡𓂋𓉐𓏤𓎡𓋭𓊃𓅱𓂡𓀭𓈖𓎡[𓏠𓈖]𓏠𓈖𓏏𓃒𓏥𓐛<br>
𓋿𓏏𓅱𓄛𓏤𓏤𓏤𓎟𓏏𓂋𓆓𓆑⸢[𓅰𓏛]⸣𓊵𓏏𓊪𓏏𓈀𓏥𓎡𓅓𓃹𓈖𓐙𓂝𓎛𓏏𓂋𓅱𓆴𓊪𓏛𓀀𓈖𓎡𓄿𓊪𓂧𓅱𓅬𓏥𓅓𓆷𓈅𓏤𓈖𓎼𓂋𓍅𓂡𓎡𓏏𓐍𓅱𓏴𓏛𓏥<br>
[⸢⯑⸣]𓂋𓏤𓅭𓏤𓏤𓏤𓋹𓈖𓐍𓏥𓁷𓏤𓄞𓂧𓅱𓂡𓋴𓄟𓋴𓁒𓅭𓏤𓏤𓏤𓂞𓅱𓀀𓊠𓂝𓅭𓆞𓂡𓀀𓏥𓁷𓏤𓈖𓏏<br>
𓈗𓁷𓏤𓋴𓃹𓈖𓏌𓅱𓈗𓈘𓎟𓂋𓋴𓆣𓂋𓈖𓎡𓅡𓎡𓅱𓂡𓏥𓐛𓊄𓃀𓅱𓏏𓏛𓏥𓏠𓈖𓈙𓊛𓏥𓋴𓊪𓂧𓂧𓅱𓇮𓏛𓈖𓀀𓂋𓏤𓉐𓏤𓊖𓎡𓐛𓊑𓅱𓏏𓏛𓏥𓎟𓏏<br>
[⸢⯑⸣]⸢⯑⸣𓂝𓂝𓏛𓍛𓏤𓀭𓀀𓊹𓉗𓃹𓈖𓏌𓅱𓇼𓀀𓁐𓏥𓎡𓎔𓏛𓍘𓇋𓅓𓁶𓏤𓅱𓀀𓏥𓈘𓈅𓏤𓀀𓁐𓏥<br>
𓎛𓏏𓂋𓅱𓆴𓊪𓏛𓁷𓏤𓍱𓏤𓋳𓏥𓂋𓏠𓈖𓐍𓏏𓍱𓋲𓎡𓋴𓅓𓂧𓏏𓂃𓀀𓁐𓏥𓎡𓈖𓏏𓇏[𓏏𓈅𓏥𓐛]𓅱𓈅𓏤𓎟𓊃𓀀𓏤𓎟𓁷𓏤𓆑𓀋𓂡<br>
[⸢𓅡𓎡⸣]⸢[𓅱𓂡𓏛]⸣𓊃𓈖𓏥𓂋𓎔𓏛𓉐𓏤𓎡𓅕𓎡𓏛𓏏𓅱𓅧𓈎𓂻𓍘𓇋𓐛𓁷𓂋[⸢𓏏𓇯⸣]𓌞𓋴𓂻𓎡𓇳𓏤𓀭<br>
𓋁𓃀𓐍𓏴𓏛𓍘𓇋𓅓𓋴𓃀𓅱𓇼𓏥𓎛𓈖𓂝𓎛𓂝𓇹𓂂𓏏𓅱𓎡𓊵𓏏𓊪𓍘𓇋𓐛𓇼𓏏𓉐𓏇𓇋𓇋𓏶𓐛𓅱𓀭𓏥𓊃𓂋𓐞𓏤𓃹𓈖𓈖𓄤𓀭𓎟𓆓𓏏𓇾<br>
[⸢𓂝𓏤𓂝⸣][𓅱𓏭]𓎡𓁷𓏤𓋴𓏏𓍔𓍬𓂻𓏏𓍃𓐛𓅱𓀭𓅓𓊪𓏏𓇯𓅓𓇾𓏤𓈅𓏇𓇋𓇋𓅱𓐍𓐛𓂜𓅨𓂋𓂧𓇼𓏥𓇋𓅱𓐍𓐛𓂜<br>
𓋴𓎝𓍼𓎡𓇼𓏥𓇋𓅱𓎡𓅓𓏶𓐛𓏭𓄂𓏏𓏤𓈖𓅱𓇋𓊞𓈖𓁨𓏤𓏥𓅱𓃀𓈖𓇳𓇳𓏤𓀭𓐛𓁷𓂋𓏏𓇯𓁹𓁹𓎡𓏭𓁷𓏤𓄤𓏤𓏛𓆑<br>
[⸢𓅧𓈎⸣]𓂻𓏏𓍃𓐛𓅱𓀭𓅓⸢[𓇾⯑𓏤𓈅]⸣𓃹𓈖𓍘𓇋𓅓𓌞𓋴𓅱𓂻𓏤𓏤𓏤𓆑⸢[𓅧𓈎]⸣𓂻𓈖𓎡𓂝𓏏𓉐𓇋𓏠𓈖𓏏𓀢𓉐<br>
𓅓𓂺[⯑]𓏛𓎟𓋴𓏭𓀭𓂻𓏏𓏤𓎡𓅱𓋴⸢𓐍𓏏𓎺⯑⸣𓍘𓇋𓅓𓄚𓈖𓏌𓉐𓇼𓄿𓏏𓉐𓌢𓌢𓏛𓈖𓎡𓇷𓏏𓊹𓊹𓊹𓈖𓏏𓊻𓐛𓂝𓎡𓅱𓀀<br>
[⸢𓅘⸣]𓎛𓏏𓏴𓀁𓊡[𓅱𓏥]𓆑𓈖𓂧⸢𓃿𓏤𓎡⸣⸢𓀻⸣𓊃𓏭𓏛𓂧𓅓𓌪𓂡𓀀𓂋𓈖𓍶𓎡𓆈𓏥𓅓⸢𓌨𓂋𓏏⸣𓏛𓏥𓉔𓂋𓇳𓅱𓏤<br>
⸢𓇋⸣𓅱𓀀[⯑][𓏤𓏏𓆑]𓀭𓀀𓅓⸢𓇋⸣⸢⯑𓂻⸣𓅓⸢[𓋭𓊃]𓏏𓂡⸣[⸢⯑⯑⸣]<br>
[⸢𓋴𓅱𓉔⸣]𓄿𓀁𓀀𓅓𓈖𓄿𓇋𓇋𓏥𓎡𓍘𓈖𓂋𓅱𓂡𓇋𓅱𓀀𓁷𓏤𓈉𓏏𓏤𓅱𓏏𓀀𓁷𓏤𓎝𓎛𓏛𓈖𓎡𓐍𓏏𓏛𓏥<br>
𓂝𓏤𓀀⸢𓌨𓂋⸣𓊵𓏏𓊪𓈀𓏥𓈖𓂋𓈖𓍶𓎡𓈖⸢[𓂓𓏤𓎡]⸣𓅓𓊨𓏏𓉐𓎡𓎟𓏏𓇋𓐍𓏛𓆓𓂧𓎡𓈖𓇳𓏤𓀭[⸢⯑⸣][⸢⯑⸣]<br>
[⸢⯑𓆑⸣]𓋹𓈖𓐍𓈖𓅭𓏤𓆑[𓃹𓈖𓈖]𓄤𓀭𓅓𓄣𓏤𓌸𓂋𓂋𓀁𓇋𓅓⸢𓅕⸣𓊢𓂝𓅱𓇳𓏤𓁷𓏤𓊢𓂝𓅱𓇳𓏤𓋬𓂧𓅱𓏛<br>
𓅓𓎛𓃀𓋴𓂧𓈅𓉳𓏥𓈖𓍹𓇳𓄊𓁦𓍉𓇳𓈖𓍺𓏙𓋹𓄤𓆑𓂋𓈖𓎡𓃹𓈖𓈖𓀀𓐛𓇓𓏏𓀲𓂋𓈖𓎛𓇳𓎛<br>
[⸢⯑⸣]𓎡𓇋𓋔𓅭𓏤𓄤𓆑𓂋[𓋴]𓆼⸢𓄿⸣𓀁𓏏𓆑⸢𓀭⸣𓆑[𓇋]𓅱𓀀[⸢𓁷⸣]𓏤[⸢𓐩⸣]𓏌𓐩[⯑]𓏌𓀁<br>
𓉐𓏤𓊖𓎡𓅓𓌨𓂋𓏏𓏛𓉔𓂋𓇳𓅱𓏤𓁷𓏤𓋴𓐍𓂋𓏛𓏥𓈖𓂓𓏤𓎡𓅓𓐍𓏏𓏛𓏥𓎟𓏏𓇋𓂋𓄔𓅓𓏛𓀀𓎼𓄿𓃀𓏴𓅪<br>
[⸢𓍯⸣]⸢[𓄿]⸣⸢𓅱⸣⸢𓅱⸣𓈐𓂻𓆑𓂋𓆣𓂋𓎗𓅱𓏛𓀀𓂋𓅱𓇋𓂻𓆑𓁷𓏤𓂝𓏤𓅓𓐍𓏏𓏛𓏥𓎟𓏏⸢𓏏𓅱𓎡⸣⸢𓏇⸣⸢𓇋⸣<br>
𓈖𓏏𓏭𓋹𓈖𓐍𓍘𓇋𓇋𓅱𓀀𓈍𓂝𓏛𓎡𓅱𓀀[𓃀𓅱]𓃀𓅡𓄿𓎼𓄿𓁺𓈖𓀀𓁷𓏤𓉐𓏤𓊖𓎡𓏌𓏤𓇳𓏤𓎟<br>
[⸢𓆷⸣][𓄿]𓂝𓅱𓏛𓈖𓀀𓄂𓏏𓏤𓏤𓄣𓀀𓄲𓂋𓂻𓐍𓂋𓎡𓁹𓅱𓇋𓇋𓀀𓐩𓏌𓏏[𓏭𓂡𓁷𓏤]𓂋𓈖𓍶𓎡𓇋𓅱𓎡𓅓<br>
[𓇼]𓄿𓏏𓉐𓅜𓐍𓏏𓏛𓏥𓂂𓏭𓈖𓎡𓃹𓈖𓈖𓀀𓇋𓅱𓍹𓇋𓏠𓈖𓈘𓁚𓄟𓊃𓊃⸢𓍺⸣𓏙𓋹⸢𓇳𓏤⸣𓏇<br>
[⸢⯑⸣]𓇳𓏤𓀭𓋹𓈖𓐍𓃹𓈖𓇋𓋔𓇓𓏏𓈖𓍹𓇳𓁦𓏠𓍺𓐛𓐙𓊤𓅓𓃝𓏤𓏠𓈖𓐍𓍊𓏛𓏇𓇋⸢[𓁹𓊨𓀭]⸣<br>
𓎛𓂝𓅱𓀠𓏛𓁷𓏤𓁹𓂋𓂋𓏏𓏥𓎟𓏏⸢𓅭𓏤⸣[𓆑𓁹]𓅜𓐍𓏏𓏛𓏥𓇓𓏏𓆤𓏏𓋾𓀯[⸢⯑⸣]𓏥𓎟𓇾𓇾𓈅𓈅𓍹𓇳𓄊𓁦𓍉𓇳𓈖𓍺<br>
[⸢𓅭𓇳⸣]𓎟𓈍𓏤𓏤𓏤𓍹𓇋𓏠𓈖𓈘𓁚𓄟𓊃𓊃𓍺𓏙𓋹𓇳𓏤𓏇𓆓𓏏𓇾𓎛𓇳𓎛𓁷𓏤𓋴𓅱𓉔𓄿𓀁𓅓𓄤𓏤𓏛𓏥𓆑𓎟𓈖<br>
𓇳𓏤𓀭𓅃𓈀𓈀𓈖𓊹𓊹𓊹𓏶𓅓𓅱𓏥𓇼𓇼𓄿⸢𓏏⸣[⸢𓉐⸣]𓍘[⸢𓇓⸣]𓅱𓁷𓏤𓌃𓂧𓏏𓀁𓏥𓅓𓎛𓂡𓈖𓏭𓂋𓁷𓏤𓂡<br>
[⸢𓏇⸣][𓇋]𓌃𓂧𓅱𓀁𓏥𓏏𓆑𓀭𓀀𓁶𓏤𓇾𓏤𓈅𓎛𓈖𓂝⸢𓅭𓏤⸣𓀀𓆑𓆓𓂧𓆑𓇛𓅓𓏛𓄣𓏤𓎡𓅨𓂋𓏏𓅭𓏤𓀭𓀀<br>
𓌸𓂋𓇋𓇋𓀀𓍹𓇳𓄊𓁦𓍉𓇳𓈖𓍺𓏙𓋹⸢𓐛⯑⸣[⸢𓅃⸣]𓇳𓏤𓀭𓁷𓏤⸢[𓂞𓏏]⸣𓈖𓎡[⸢⯑⸣][⸢𓈖⸣]𓆳𓏏𓏤𓏤𓏤𓆓𓏏𓇾𓁷𓏤𓊨𓏏𓅃<br>
𓈖𓏏𓋹𓅱𓏥𓂧𓃀𓎛𓅱𓄑𓈖𓎡⸢𓁹𓊨𓀭⸣𓊢𓂝𓅱𓇳𓏤𓈖𓊪𓏏𓇯𓅱𓃀𓈖𓇳𓎡𓏇𓇋𓇳𓏤𓀭𓇋𓅓𓊃𓁶𓏤𓇼𓄿𓇋𓇋𓏏𓇳<br>
𓋹𓈖𓐍𓅱𓍑𓄿𓏛𓐍𓂋𓎡[⸢⯑𓏥⸣]𓌳𓐙𓂝𓏏𓁦𓄊𓋴𓂋𓅱𓏛𓏥𓄫𓅱𓏏𓄣𓏤𓊃𓈖𓏥𓄊𓆳𓏏𓏤𓏤𓏤<br>
𓇋⸢𓅱⸣𓈖𓎡𓈎𓈖𓏏𓂡𓈖𓆱𓐍𓏏𓂡[𓉻𓂝𓏛]𓈖𓆱𓐍𓏏𓂡𓋴𓈖𓃀𓏛𓈖𓂝𓏏𓄹𓄹𓄹𓄹𓄹𓄹𓄹𓄹𓄹𓎡⸢𓏇𓇋⸣𓇳𓏤𓀭𓅓𓊪𓏏𓇯<br>
𓇛𓅓𓏛𓄣𓏤𓍿𓎛𓎛𓏏𓅱𓀁𓏥𓂋𓊨𓏏𓉐𓎡𓎟𓏏⸢𓇓⸣⸢𓏏𓈖⸣𓅕𓎡𓆎𓅓𓊖𓏏𓅱𓂝𓆑𓅱𓂡𓈉𓈉𓈉𓁹𓎛𓇳𓎛<br>
𓈖𓊢𓂝𓅱𓇳𓏤𓎡𓅓𓇓𓏏𓈖𓀲𓅓𓆤𓏏𓀵𓏇𓇋𓂋𓅱⸢𓂧𓌗⸣𓏛𓏏𓍃𓐛𓅱𓀭𓅓𓅱𓃀𓈖𓇳𓊵𓏏𓊪<br>
𓅕𓎡𓅱𓀀𓁷𓆓𓂧𓈖𓇳𓏤𓀭⸢𓅓⸣𓄣𓏤𓌸𓂋𓂋𓀁𓇋𓅓𓅓𓂝𓈖𓎡𓎛𓇳𓎛𓁶𓏤[𓇾𓏤𓈅]<br>
𓏇⸢𓇋⸣𓆣𓇋𓀭𓄙𓅓𓏛𓀀𓈖𓁹𓊨𓀭𓅧𓈎𓂻𓀀𓐛𓂺𓏛𓆑𓈎𓃀𓄲𓏛𓎡𓈖𓆑𓅮𓊢𓂝𓅱𓇳𓏤𓈖𓅭𓏤𓎡<br>
𓅃𓐛𓂝𓎡𓄿𓇳𓏤𓀭𓁷𓏤𓆓𓂧𓅓𓈌𓏏𓉐𓈖𓏏𓊪𓏏𓇯𓇋𓅓𓐛𓂝𓎛𓇳𓎛𓆓𓏏𓇾⸢[𓁨𓏤𓏥]⸣<br>
𓅓𓎛𓃀𓋴𓂧𓈅𓉳[𓏥𓈖]𓅭𓇳𓈖𓄡𓏏𓏤𓆑𓌸𓂋𓇋𓇋𓏏𓏤𓏤𓍹𓇋𓏠𓈖𓈘𓁚𓄟𓊃𓊃𓍺𓏙𓋹𓁹𓅜𓐍𓏏𓏛𓏥<br>
𓎗𓅱𓏛𓈖𓎡𓏏𓍃𓐛𓅱𓀭𓊢𓂝𓅱[𓇳𓏤𓆑]𓅓𓇓𓏏𓈖𓇋𓅱𓈎𓈖𓏏𓂡𓈖𓆱𓐍𓏏𓅱𓂡𓏥𓋬𓂧𓅱𓏛𓅓<br>
𓆱𓐍𓏏𓂻𓎡𓇋𓅱𓅝𓏏𓏭𓁷𓏤𓏞𓏛𓏥𓂋𓐞𓏤⸢𓎟𓂋⸣⸢𓇥𓀭⸣𓇷𓏏𓊹𓊹𓊹𓀭𓏥𓉻𓂝𓏏𓏛𓁷𓏤𓍘𓅱𓀁⸢𓀀⸣𓏏𓅱𓏏𓀾<br>
𓈖𓆑𓊃𓏏𓇳𓏤𓀭𓏶𓐛𓏭𓅱⸢𓇋⸣⸢𓄿⸣𓊞𓆑𓎟𓋴𓎝𓎡𓏏𓏏𓊞𓁹𓁹𓆑𓁷𓏤𓌳𓁹𓄿𓄿<br>
𓁹𓏏𓈖𓎡𓅓𓍱𓏤𓏛𓌳𓐙𓂝𓏛𓍑𓄿𓇋𓇋𓊛𓆑𓊪𓏏𓇯𓅓𓌳𓐙𓂝𓅱𓊡𓐛𓌨𓂋𓏭𓏛𓉔𓂋𓂂𓅱𓏤<br>
𓂋𓈙𓏏𓅱𓃿𓏛𓏥𓉻𓂝𓏏𓏛𓅓⸢𓆱𓐍𓏏⸣[⸢𓂻⸣]𓆑𓈖𓋴𓆼𓄿𓀁⸢𓆑⸣𓄤𓏤𓏛𓎡𓂋𓊵𓏏𓊪𓏏𓍃⸢𓐛⸣𓅱𓀭<br>
⸢[𓅓]⸣𓇾𓏤𓈅𓋀𓏏𓏏𓈉𓌸𓏏𓏏𓅱𓀁𓏥𓎡𓅓𓄡𓏏𓏤𓆑𓏌𓏤𓂋𓂝𓇳𓏤𓎟𓅓𓂝𓎡𓄿𓃹𓈖𓈖𓄤𓀭𓐛𓎟𓌳𓐙𓂝𓊤𓅱𓀁<br>
𓁷𓏤𓁹𓂋𓂋𓏏𓏥𓈖𓆑𓍛⸢𓀭⸣𓎡𓅓[𓃀𓅱𓈖]𓌳𓐙𓂝𓏛𓋴𓈖𓉔𓋴𓍞𓁺𓈖𓇓𓅱<br>
[⸢𓅃⸣]⸢[𓅓]⸣𓋴𓆼𓄿𓏏𓀁[𓄤𓏤𓏛]𓎡𓄣𓏤𓀀𓅓𓂋𓈙𓃿𓏛𓊗𓏭𓁷𓏤𓎛𓇳𓎛𓎗𓅱𓏛𓆑[𓈖𓎡]𓅕𓎡𓅱𓀀<br>
𓁷𓏤𓊏𓊪𓂡𓐍𓏏𓏛𓏥𓂋𓂝𓈖𓎡𓈖𓀀𓏏𓍊𓈀𓏥𓀀𓈗𓀀𓅓𓇛𓅓𓏛𓄣𓏤𓊡𓅱𓏥<br>
[⸢⯑⸣][⸢𓆑𓈖𓂧⸣]⸢𓃿𓏤⸣𓀀𓁷𓏤𓁹𓂋𓂋𓏏𓏥⸢[𓅭𓏤]⸣𓋴𓃀𓈎𓂾𓏛𓄂𓏏𓏤𓏤𓄣𓐩𓏌𓏏𓏭𓂡𓆄𓅱𓅪〈𓅓〉𓅕𓎡<br>
𓇉𓄿⸢𓁶⸣𓂋𓐍𓏛𓂝𓈖𓏌𓅱𓈖𓄿𓁺𓄙𓅓𓅱𓏛𓎡𓏠𓏌𓏌𓏌𓁷𓏤𓏠𓏌𓏌𓏌𓈖𓁹𓊨𓀭[𓌨𓂋]𓊨𓏏𓉐𓁷𓏤𓀀𓅓[⸢⯑⸣]<br>
⸢[𓅓⸣]⸢[𓄚]⸣𓈖𓏌𓉐𓊡𓅱[𓅨𓂋]𓈅𓊖𓏏𓅱𓀀𓋴𓉻𓂝𓄿𓏛𓎡𓅱𓀀𓁷𓏤𓁹𓏏𓈖𓎡𓎟𓏏<br>
𓐍𓂋𓀀𓂋𓂝𓎡𓅱𓀀𓅓𓏶𓐛𓏭𓄂𓏏𓏤𓈖𓊻𓆣𓂋𓎡𓅱𓀀𓊹𓏏𓂋𓅱𓏛𓎡𓅱𓀀𓇉⸢[𓄿]⸣[⸢𓅱𓏛𓏥⸣]<br>
[⸢𓁷𓏤⸣][𓄤𓏤𓏛]𓀀𓇥𓂋𓂋𓂋[𓂻𓈖]𓀀𓄣𓏤𓎡𓇋𓅱𓀀𓅓[𓇼]𓄿𓏏𓉐𓏌𓎡𓀀𓏏𓆑𓀭𓎟𓌳𓐙𓂝𓏛<br>
𓈖𓏏𓏭𓅓𓊹𓀭𓈙𓃀𓈖𓏴𓏛𓎡𓅱𓀀𓅓𓊹𓊹𓊹𓁷𓏤𓌞𓋴𓂻𓇋𓍿𓈖𓇳[𓃹𓈖𓎡][𓅱𓀀]<br>
[⸢𓂋𓐍𓏛⸣]𓏶𓐛𓏭𓅱𓇋𓄿⸢[𓊞⯑]⸣[⸢⯑⸣⸢⯑𓉐⯑⸣][⸢⯑⸣]⸢𓀭⸣⸢𓏇⸣𓇋𓌡𓏤𓂝⸢[𓄿]⸣⸢⯑𓏏⯑⸣𓈖𓏏⸢𓅱⸣⸢[𓏤𓂝⯑]]⸣<br>
[⸢⯑⯑⯑⯑⯑⯑⸣]⸢𓂋𓇋⯑⸣][⸢⯑⯑⸣]⸢𓅓𓏛⸣⸢𓇥𓂋⸣⸢𓄔⸣⸢𓅓⸣[𓏛][⸢𓈖𓀀⸣]<br>
[⸢𓋴𓆼⸣]⸢[𓄿]⸣𓀁𓆑𓄤[𓏤𓏛][𓎡]⸢[⯑𓈖]⸣[⸢⯑⸣]⸢[𓅕𓎡]⸣𓄿𓏏𓅱𓅓𓊢𓂝𓇳𓏤𓉻𓂝𓏛𓎗𓅱⸢𓏛𓈖𓎡⸣[𓇳𓏤𓀭]<br>
⸢𓈖⯑𓇳⯑⸣⸢𓆴⸣𓇋𓆓𓏏𓇾𓏇𓇋⸢⯑⯑⸣𓈖𓏏𓎡⸢⯑⸣⸢𓄿⸣𓂝𓇳𓏭𓀀𓋹𓈖𓐍𓈖𓏏𓍃𓐛𓀭𓌃𓂧𓏭𓏏𓀁𓏥𓎡𓎟𓏏<br>
𓁷𓏤𓆣𓂋𓏇𓇋𓎟𓂋𓇥𓂋𓀭𓈖𓏏𓎡𓋴𓅱𓎛𓏏𓆇𓋴𓃀𓈎𓏏𓂾𓏛𓈖𓆣𓂋𓇋𓀭𓈗⸢[𓊹𓏏𓂋]⸣[⸢⯑⯑⯑⸣]<br>
⸢𓅓⸣𓏃𓈖𓏏𓏛𓆑𓄟𓋴𓁒𓏛𓎡𓊪𓅱𓁹𓏏𓈖⸢𓇳𓏤⸣⸢𓀭⸣⸢𓆓𓊃𓆑⸣⸢𓆓𓂧𓆑⸣⸢𓈖𓎡⸣⸢⯑⸣𓅓[𓁹𓈖][⸢⯑⯑⯑⸣]<br>
𓏠𓈖𓂝𓏏𓂑𓁐𓇍𓇋𓂻𓍘𓇋𓅓𓇳𓏤𓀭𓋹𓈖𓐍𓈖⸢[𓂋𓐍]⸣𓇋𓏏𓇋𓅚𓀀𓁐𓏥𓇾𓏤𓈅𓇓𓂝𓇾𓏤𓈅⸢[𓎔𓄿]⸣[⸢⯑⯑⯑⸣]<br>
𓂾𓂾𓎡⸢[𓇋𓅱]⸣[⸢⯑⯑⸣]⸢𓁨⸣𓏥𓐛𓎳𓏥𓈖𓍹𓇳𓄊𓁦𓍉𓇳𓈖𓍺𓊢⸢𓈖𓎟𓂋𓇥𓂋⸣⸢𓀭⸣𓐛𓃀𓅱[𓈖𓂂𓆑][⸢𓊵𓏏𓊪𓆑𓆓𓏏𓇾𓂋𓎛𓇳𓎛⸣]<br>
𓇓𓏏𓆤𓏏𓍹𓇳𓄊𓁦𓍉𓇳𓈖𓍺<br>
[⸢𓅭𓇳⸣]𓍹𓁚𓁦𓈘𓄟𓋴𓇓𓍺<br>
𓏙𓋹𓇳𓏤𓏇𓇋<br>
⸢⯑⯑⸣⸢[𓋴𓈖𓃀𓏛]⸣𓄫𓏏𓄣[⸢𓇉⸣]⸢𓆑𓎟⸣𓇳𓏤⸢𓏇⸣⸢⯑⸣<br>
[⸢⯑⯑⸣]<br>
𓏙𓋴𓋹𓊽𓌀𓇳𓏤𓏇<br>
[⸢⯑⸣]⸢[𓇓𓏏𓆤𓏏]⸣𓍹𓇳𓄊𓁦𓍉𓇳𓈖𓍺𓅭𓇳𓍹𓁚𓁦𓈘𓄟𓋴𓇓𓍺𓁷𓏤[⸢⯑⯑⸣]𓇓𓏏𓀭𓈖𓍹𓇳𓁦𓏠𓍺𓐙𓊤⸢𓇳𓏤⸣<br>
