# Sethe, lesestuecke 7

## Author

S. Rosmorduc

## Source

https://github.com/rosmord/MDC-texts

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.

## Text

𓂋𓏤𓈖𓎝𓎛𓏛𓄲𓂋𓏏𓈒𓏤𓏤𓏤𓁷𓏤𓂝𓏏𓄹𓎟𓏏𓈖𓏏𓊃𓀀𓏤𓉐𓂋𓂻𓈖𓀀𓅓𓉺𓏌𓊖<br>
𓎛𓈖𓂝𓀗𓅱𓅆𓏥𓏌𓏤𓉗𓉻𓏏𓉐𓅆𓏥𓎟𓅱𓏤𓏤𓏤𓅓𓂝𓎡𓏏𓏛𓋾𓈎𓅱𓅆𓏥𓎛𓇳𓎛<br>
𓈖𓈞𓅓𓂡𓈖𓉐𓂋𓂻𓈖𓀀𓅓𓊃𓅭𓄿𓅱𓊖𓎛𓈖𓂝𓅐𓏏𓀗𓅆𓏥𓊹𓊹𓊹𓅆𓏥<br>
𓂋𓂞𓈖𓋴𓈖𓏤𓏤𓏤𓈖𓀀𓅓𓂝𓎡𓏏𓏛𓏥𓋴𓈖𓏤𓏤𓏤𓇋𓅱𓋭𓊃𓅱𓀁𓈖𓀀𓁹𓈖𓎟𓂋𓇥𓂋𓅆𓂋<br>
𓂧𓂋𓂡𓊨𓏏𓂝𓏤𓅪𓏤𓏤𓏤𓊹𓅆𓊹𓂋𓏏𓀗𓆗𓅓𓏏𓀐𓏏𓍍𓏏𓏤𓏛𓏤𓏤𓏤𓂋𓏤𓈖𓏏𓏭𓅓<br>
𓁶𓏤𓀀𓊪𓈖𓅓𓅘𓎛𓃀𓏏𓄹𓀀𓇋𓊪𓏏𓈖𓅓𓈎𓂝𓎛𓅱𓂢𓏤𓏤𓏤𓀀𓇋𓊪𓈖𓅓𓇋𓅱𓆑𓄹𓏤𓏤𓏤𓀀<br>
𓊪𓈖𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓂋𓋴𓋴𓃹𓈖𓌕𓅪𓋴𓂋𓐍𓇋𓇋𓀁𓀐𓁷𓂋𓏭𓇯𓋴𓅧𓈎<br>
𓇋𓇋𓅱𓂻𓏤𓏤𓏤𓂙𓈖𓈖𓐎𓅓𓇋𓅱𓆑𓄹𓏥𓀀𓊪𓈖𓃀𓇋𓃀𓇋𓀁𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓅓<br>
𓅧𓈎𓏏𓂻𓅓𓇋𓅱𓆑𓄹𓏥𓀀𓊪𓈖𓅓𓁶𓏤𓀀𓊪𓈖𓅓𓈎𓂝𓎛𓅱𓂡𓅱𓂢𓏤𓏤𓏤𓀀𓇋𓊪𓈖𓅓𓎛<br>
𓂝𓄹𓏥𓀀[𓊪𓈖]𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓈖𓅱𓀀𓇳𓅆𓆓𓂧𓈖𓆑𓏌𓎡𓀀𓐩<br>
𓏌𓂡𓀀𓇓𓅱𓅓𓂝𓐍𓆑𓏏𓅂𓀐𓏤𓏤𓏤𓆑𓋴𓂸𓅓𓅱𓂻𓆑𓊪𓅱𓅝𓏏𓏭𓅆𓇋𓅱𓆑<br>
𓂞𓆑𓌃𓂧𓅱𓀁𓂧𓂋𓆑𓀗𓏛𓁹𓆑𓋬𓂧𓏏𓍼𓏤𓏤𓏤𓂞𓆑𓅜𓐍𓏛𓈖𓂋𓐍𓅱𓏛𓏤𓏤𓏤𓐍𓏏<br>
𓏛𓏤𓏤𓏤𓀀𓏤𓏤𓏤𓈖𓌕𓏌𓏤𓀀𓏤𓏤𓏤𓏶𓅓𓅱𓏥𓆱𓐍𓏏𓀀𓏤𓏤𓏤𓆑𓂋𓊠𓂝𓍢𓂡𓌸𓂋𓂋𓅱𓀁𓊹𓅆<br>
𓋴𓋹𓈖𓐍𓆑𓇓𓅱𓏌𓎡𓀀𓊪𓅱𓌸𓂋𓂋𓅱𓀁𓊹𓅆𓋴𓋹𓈖𓐍𓆑𓅱𓀀𓆓𓂧𓌃𓏤𓏤𓏤𓏤<br>
𓐍𓆑𓏏𓎝𓎛𓏛𓄲𓂋𓏏𓈒𓏤𓏤𓏤𓁷𓏤𓂝𓏏𓄹𓎟𓏏𓈖𓊃𓀀𓏤𓈖𓏏𓏏𓍋𓅓𓂋𓅪𓍘𓇋𓍱𓏤𓏛𓏤𓏤𓏤𓌳𓐙𓂝𓏛<br>
𓁨𓏤𓈖𓊃𓊪𓊗𓎡𓇋𓇋𓂋𓏤𓈖𓊠𓂝𓍢𓂡𓐎𓂡𓎟𓊠𓂝𓍢𓂡𓊗𓏤𓏤𓇋𓈖<br>
𓊨𓏏𓀗𓆗𓊠𓂝𓍢𓂡𓅃𓅆𓇋𓈖𓆇𓏏𓀗𓅆𓅓𓈋𓅱𓏏𓅪𓏤𓏤𓏤𓁹𓇋𓇋𓏏𓏤𓏤𓏤𓂋𓆑𓇋𓈖<br>
𓌢𓈖𓅆𓆑𓃩𓅆𓅓𓋴𓌳𓄿𓅓𓌪𓂡𓆑𓇋𓏏𓆑𓅆𓆑𓊨𓁹𓅆𓇋𓀁<br>
𓊨𓏏𓆇𓀗𓅆𓅨𓂋𓏏𓎛𓂓𓄿𓅱𓀁𓏥𓅆𓊠𓂝𓍢𓂡𓅱𓀀𓋴𓆑𓐍𓏏𓍼𓏛𓅱𓀀𓅓𓂝𓐍𓏏<br>
𓏛𓏤𓏤𓏤𓎟𓏏𓃀𓇋𓈖𓏏𓅪𓈋𓅱𓏏𓅪𓂧𓈙𓂋𓏏𓀗𓅓𓂝𓊹𓅆𓊨𓏏𓂝𓏤𓅪𓏤𓏤𓏤𓊹𓂋𓏏𓀗𓆗𓊨<br>
𓏏𓂝𓏤𓅪𓏤𓏤𓏤𓅓𓂝𓅓𓏏𓀐𓅓𓏏𓏏𓀐𓅓𓂝𓍑𓄿𓇋𓇋𓅱𓀐𓍑𓄿𓇋𓇋𓏏𓀐𓍑𓄿<br>
𓏏𓏴𓆑𓏭𓇓𓅱𓇋𓅓𓀀𓏇𓊠𓂝𓏏𓍢𓂡𓏇𓇋𓋴𓆑𓐍𓏏𓏏𓍼𓏛𓅓𓂝𓅭𓅆𓏏𓅃<br>
𓅆𓁷𓏤𓈖𓏏𓏏𓅧𓈎𓂻𓈖𓀀𓅓𓐍𓏏𓊮𓉐𓂋𓂻𓈖𓀀𓅓𓈗𓂜𓈖𓉔𓄿𓂻𓀀𓂋<br>
𓋁𓃀𓏏𓏏𓆱𓈖𓏏𓇳𓏤𓊪𓈖𓆓𓂧𓈖𓀀𓐍𓏤𓀔𓎡𓅱𓀀𓆼𓄿𓀔𓎡𓅱𓀀𓇋𓀁𓇳𓅆𓌃<br>
𓂧𓅱𓀁𓁷𓏤𓆓𓏏𓏤𓎡𓆇𓀗𓅆𓋴𓃀𓎛𓄑𓀁𓁷𓏤𓉐𓂋𓏏𓂻𓇋𓅓𓎡𓌃𓂧𓅱𓀁<br>
𓇳𓅆𓁷𓏤𓆓𓏏𓏤𓆑𓋴𓃀𓎛𓄑𓀁𓊨𓁹𓅆𓁷𓏤𓉐𓂋𓏏𓂻𓇋𓅓𓆑𓇋𓋴𓎡<br>
𓈖𓈞𓅓𓂡𓈖𓎡𓅱𓀀𓅓𓂝𓐍𓏏𓏛𓏤𓏤𓏤𓎟𓏏𓃀𓇋𓈖𓏏𓅪𓏤𓏤𓏤𓈋𓅱𓏏𓅪𓏤𓏤𓏤𓂧𓈙𓂋𓏏𓀗𓅪<br>
𓅓𓂝𓊹𓅆𓊨𓏏𓂝𓏤𓅪𓏤𓏤𓏤𓊹𓂋𓏏𓀗𓆗𓊨𓏏𓂝𓏤𓅪𓏤𓏤𓏤𓅓𓂝𓅓𓏏𓀐𓅓𓏏𓏏𓀐𓍍𓏏𓏤𓏛𓏤𓏤𓏤𓂋𓏤<br>
𓍱𓏤𓏛𓏤𓏤𓏤𓌳𓐙𓂝𓏛𓁨𓏤𓈖𓊃𓊪𓊗𓂋𓏤𓈖𓋴𓅨𓂋𓇋𓀁𓄲𓂋𓏏𓈒𓏤𓏤𓏤𓇍𓏭𓂻𓄲𓂋𓏏<br>
𓈒𓏤𓏤𓏤𓇍𓏭𓂻𓂧𓂋𓏏𓂡𓐍𓏏𓅓𓄣𓏤𓀀𓊪𓈖𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓈖𓆱𓐍𓏏𓂡𓎛𓂓𓄿<br>
𓀁𓏥𓁷𓏤𓄲𓂋𓏏𓈒𓏤𓏤𓏤𓋭𓄲𓇋𓈖𓇋𓅱𓏏𓂋𓅱𓆴𓀁𓋴𓆼𓄿𓀁𓈖𓎡𓎁𓏏𓂡𓏏𓅱<br>
𓅃𓅆𓎛𓈖𓂝𓃩𓅆𓂋𓇩𓏏𓏤𓉐𓏤𓏤𓏤𓉻𓏏𓏛𓈖𓏏𓉺𓏌𓊖𓅓𓐩𓏌𓀁𓏏𓅱𓌨𓂋𓅱𓏭𓆇𓆇<br>
𓃩𓅆𓎛𓈖𓂝𓅃𓃹𓈖𓐍𓂋𓆑𓇅𓆓𓏛𓏇𓇋𓃹𓈖𓈖𓁶𓏤𓇾𓈇𓏤𓇋𓅱𓆑<br>
𓁹𓆑𓌸𓂋𓏏𓀁𓆑𓎟𓏏𓏇𓇋𓈖𓍇𓏌𓅱𓈖𓊹𓊹𓊹𓅆𓏥𓈖𓏏𓏭𓇋𓅓𓆓𓂧𓌃𓏤𓏤𓏤𓏤<br>
𓐍𓆑𓏏𓋴𓅨𓂋𓇋𓈗𓀁𓄲𓂋𓏏𓈒𓏤𓏤𓏤𓍱𓏤𓏛𓏤𓏤𓏤𓌳𓐙𓂝𓏛𓁨𓏤𓈖𓊃𓊪𓊗<br>
𓎡𓏏〈𓄲𓂋𓏏𓈒𓏤𓏤𓏤𓈖𓏏𓌪𓂡𓎛𓆑𓂝𓆙〉𓇋𓇩𓋴𓅱𓆰𓏤𓏤𓏤𓏶𓆷𓄿𓄟𓋴𓆰𓏤𓏤𓏤<br>
𓏴𓊪𓊃𓊮𓁷𓏤𓆤𓏏𓏊𓏤𓏤𓏤𓇬𓅓𓀁𓍲𓈖𓏏𓍢𓀁𓋴𓈖𓏤𓏤𓏤𓊠𓂝𓍢𓂡𓅮𓄿<br>
𓅱𓏏𓀋𓏥𓈖𓍇𓏌𓅱𓂧𓅱𓂻𓃀𓅡𓄿𓎼𓏭𓀉𓅪𓅱𓂧𓏴𓂡𓈖𓇯<br>
𓄡𓏏𓏤𓆑𓆙𓅓𓄡𓏏𓏤𓀀𓏏𓈖𓁹𓈖𓊹𓅆𓁹𓈖𓐍𓆑𓏏𓏭𓀐𓍲𓈖𓏏𓏏<br>
𓍢𓅪𓈖𓆑𓊠𓂝𓍢𓂡𓊹𓅆𓁹𓏏𓈖𓆑𓅓𓄡𓏏𓏤𓀀𓏏𓈖<br>
𓍲𓈖𓏏𓍢𓀁𓅱𓐍𓂧𓅱𓐎𓏤𓏤𓏤𓇋𓈖𓅱𓐍𓂧𓅱𓐎𓏤𓏤𓏤𓉐𓂋𓂻𓅓𓃀𓈎𓏏𓐎𓏤𓏤𓏤𓊗𓏤𓏤<br>
𓏛𓏏𓏤𓍼𓏤𓂜𓏏𓏏𓅪𓏞𓏛𓏤𓏤𓏤𓋴𓇋𓈖𓂝𓂝𓀀𓊪𓂧𓋴𓂾𓂡𓀀𓊽𓂧𓅱𓊖<br>
𓅱𓉔𓈖𓂢𓂡𓀀𓊽𓂧𓏏𓊖𓉐𓂋𓇋𓇋𓂻𓀀𓂋𓊪𓏏𓇯𓌳𓁹𓄿𓄿𓀀𓁹𓂋𓏏𓇋𓅓<br>
𓂜𓈖𓁹𓏏𓅱𓐍𓏏𓏛𓏤𓏤𓏤𓅓𓍋𓃀𓈋𓅱𓈉𓂋𓂧𓂋𓎼𓊹𓊨𓏏𓂝𓏤𓅪𓏤𓏤𓏤𓊹𓂋𓏏𓀗𓅆<br>
𓊨𓏏𓂝𓏤𓅪𓏤𓏤𓏤𓊨𓏏𓂝𓏤𓅱𓐍𓂧𓅱𓐎𓏤𓏤𓏤𓊨𓏏𓂝𓏤𓅪𓏤𓏤𓏤𓅱𓐍𓂧𓏏𓐎𓏥𓊨𓏏𓂝𓏤𓅪𓏤𓏤𓏤𓅓𓏏<br>
𓀐𓊨𓏏𓂝𓏤𓅪𓏤𓏤𓏤𓅓𓏏𓀐𓏏𓍍𓏏𓏤𓏛𓏤𓏤𓏤𓂋𓏤𓊨𓏏𓂝𓏤𓅪𓏤𓏤𓏤𓐍𓏏𓏛𓏤𓏤𓏤𓎟𓏏𓈋𓅱𓏏𓅪𓏤𓏤𓏤<br>
𓈖𓏏𓏏𓅓𓎛𓂝𓄹𓏤𓏤𓏤𓀀𓊪𓈖𓅓𓇋𓅱𓆑𓄹𓏤𓏤𓏤𓀀𓊪𓈖𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓇋𓂋𓇓<br>
𓅱𓏏𓂧𓂋𓂡𓇓𓅱𓊹𓊨𓏏𓂝𓏤𓅪𓏤𓏤𓏤𓊹𓂋𓏏𓀗𓅆𓊨𓏏𓂝𓏤𓅪𓏤𓏤𓏤𓅱𓐍𓂧𓅱<br>
𓐎𓏤𓏤𓏤𓊨𓏏𓂝𓏤𓅪𓏤𓏤𓏤𓅱𓐍𓂧𓏏𓐎𓏥𓊨𓏏𓂝𓏤𓅪𓏤𓏤𓏤𓅓𓏏𓀐𓅓𓏏𓀐𓏏𓍍𓏏𓏤𓏛𓏤𓏤𓏤𓂋𓏤𓊨<br>
𓏏𓂝𓏤𓅪𓏤𓏤𓏤𓐍𓏏𓏛𓏤𓏤𓏤𓎟𓏏𓈋𓅱𓏏𓅪𓏤𓏤𓏤𓈖𓏏𓏭𓅓𓇋𓅱𓆑𓄹𓏤𓏤𓏤𓀀𓊪𓈖𓅓𓎛𓂝𓄹𓏤𓏤𓏤𓀀𓊪𓈖<br>
𓅓𓂝𓏏𓄹𓏤𓏤𓏤𓀀𓇋𓊪𓏏𓈖𓂜𓈖𓆓𓂧𓀀𓂜𓈖𓄙𓅓𓀁𓀀𓆓𓂧𓃀𓈙𓈎𓂝<br>
𓂐𓄿𓈎𓅪𓏇𓇋𓆣𓂋𓆓𓂧𓌃𓏤𓏤𓏤𓏤𓊃𓊪𓊗𓏤𓏤𓏤𓏤𓊪𓊃𓎼𓂐𓁷𓏤𓏠𓈖𓏏𓅪𓏤𓏤𓏤𓊃𓀀𓏤<br>
𓍱𓏤𓏛𓏤𓏤𓏤𓌳𓐙𓂝𓏛𓁨𓏤𓈖𓊃𓊪𓊗<br>
𓎡𓏏𓄲𓂋𓏏𓈒𓏤𓏤𓏤𓈖𓏏𓂧𓂋𓂡𓋴𓌉𓆓𓅱𓇳𓏤𓏤𓏤𓅓𓁹𓁹𓇋𓅱𓊤𓅱𓀁𓅓𓊪𓏏𓇯𓇔<br>
𓏏𓈇𓏤𓇥𓂋𓆼𓄿𓅱𓇰𓂙𓈖𓈖𓏌𓅱𓃩𓂡𓏤𓏤𓏤𓅓𓊪𓏏𓇯𓎔𓏏𓏏𓈇𓏤𓇋𓅱𓉺𓏤𓉐𓐍𓂋<br>
𓀒𓅓𓈗𓇋𓅱𓇩𓏏𓏤𓀀𓏤𓏤𓏤𓇳𓅆𓁷𓏤𓎛𓂡𓏏𓂡𓏠𓈖𓇋𓏏𓌙𓏥𓋴𓈖𓏤𓏤𓏤𓁷𓏤𓐍𓂋𓀒<br>
𓁶𓏤𓏤𓏤𓏤𓅓𓈗𓇋𓈖𓅓𓂝𓇋𓂋𓆑𓏎𓈖𓆑𓇓𓅱𓅠𓅓𓆑𓇓𓅱𓏌𓎡𓀀𓏎𓈖<br>
𓀀𓇓𓅱𓏌𓎡𓀀𓅠𓅓𓀀𓇓𓅱𓏎𓈖𓈖𓀀𓁶𓏤𓏥𓏏𓈖𓏤𓏤𓏤𓋭𓊃𓍢𓂡𓈖𓀀𓅘<br>
𓎛𓃀𓅱𓏏𓄹𓏤𓏤𓏤𓏏𓈖𓏤𓏤𓏤𓋴𓏠𓈖𓍖𓏛𓈖𓀀𓎛𓋴𓈎𓅱𓌪𓏤𓏤𓏤𓏏𓈖𓏤𓏤𓏤𓁷𓏤𓊨𓏏𓉐𓋴𓈖𓏤𓏤𓏤𓏎𓈖𓈖<br>
𓀀𓏏𓈖𓏤𓏤𓏤𓂋𓂧𓂋𓂡𓊹𓅆𓊨𓏏𓂝𓏤𓅪𓏤𓏤𓏤𓅓𓏏𓀐𓅓𓏏𓀐𓏏𓍍𓏏𓏤𓏛𓏤𓏤𓏤𓂋𓏤𓆓𓂧<br>
𓌃𓏤𓏤𓏤𓏤𓁷𓏤𓅱𓂧𓂧𓄹𓈖𓈙𓏏𓅂𓄛𓆞𓄿𓅱𓂡𓁷𓏤𓆤𓏏𓏊𓏤𓏤𓏤𓂞𓂋𓐟𓏤𓈖<br>
𓁹𓁹<br>
𓎡𓏏𓍲𓈖𓏏𓍢𓀁𓐍𓏏𓊮𓅓𓊃𓊪𓊗𓁶𓊪𓏭𓅭𓅆𓏏𓅃𓅆𓅱𓃀𓂧𓊮𓁷𓏤𓈉𓏏𓏤<br>
𓈗𓇋𓅓𓂜𓈖𓈗𓇋𓅓𓈗𓅓𓂋𓏤𓀀𓎛𓂝𓊪𓏭𓈙𓈗𓅆𓏶𓅓𓏭𓏏𓅱𓏠𓈖<br>
𓇋𓇋𓂾𓂾𓏏𓇍𓏭𓂻𓈖𓀀𓂋𓂝𓐍𓅓𓊮𓐍𓏏𓊮𓆓𓂧𓌃𓏤𓏤𓏤𓏤𓁷𓏤𓁹𓏏𓏏𓏊𓏤𓏤𓏤𓈖𓏏𓄟𓋴𓏏𓀗<br>
𓅷𓇋𓇋𓂺𓀀𓅯𓇋𓇋𓏏𓈒𓏥𓁸𓏤𓏤𓏤𓈖𓊃𓂋𓇋𓃝𓂋𓂞𓁷𓏤𓅱𓃀𓂧𓏏𓊮<br>
𓎡𓇋𓇋𓆓𓂧𓅭𓅆𓀀𓅃𓅆𓅱𓃀𓂧𓊮𓁷𓏤𓈉𓏏𓏤𓂜𓈖𓈗𓇋𓅓𓂜𓈖<br>
𓅱𓀀𓇋𓅓𓏎𓈖𓏏𓀀𓈗𓁷𓏤𓋴𓊪𓏏𓂏𓈖𓍇𓏌𓅱𓇋𓇋𓈘𓈇𓂋𓂝𓐍𓅓𓊮𓐍𓏏𓊮<br>
𓆓𓂧𓌃𓏤𓏤𓏤𓏤𓁷𓏤𓁹𓏏𓏏𓏊𓏤𓏤𓏤𓈖𓏏𓄟𓋴𓏏𓀗𓅷𓇋𓇋𓂺𓀀<br>
𓎡𓏏𓍲𓈖𓏏𓍢𓀁𓂋𓈙𓂉𓈙𓊪𓂐𓎡𓂋𓈙𓂉𓂐𓅭𓂋𓈙𓂉𓂐𓋴𓂧𓏴𓂡<br>
𓌟𓏤𓏤𓏤𓏤𓅱𓉔𓈖𓂢𓂡𓆓𓈖𓈖𓏏𓁶𓎙𓂧𓌸𓂡𓅓𓏏𓃀𓈖𓐎𓂞𓂞𓍋𓅓𓂋𓅪𓃀𓅡<br>
𓄿𓅡𓄿𓅱𓉐𓏤𓏤𓏤𓏤𓏤𓏤𓏤𓏤𓏤𓏤𓅓𓍑𓄿𓍑𓄿𓁶𓌞𓋴𓅱𓂻𓏤𓏤𓏤𓇳𓅆𓋴𓈖𓊃𓀁𓈖𓅝𓏏𓏭𓅆<br>
𓅓𓂝𓎡𓏎𓈖𓈖𓀀𓄲𓂋𓏏𓈒𓏤𓏤𓏤𓎡𓂋𓎡𓈖𓉔𓏏𓏊𓎡𓂋𓎡𓇋𓂋𓏏𓏏𓏊𓏤𓏤𓏤𓈖𓏏𓄟𓋴𓏏𓀗<br>
𓅷𓄿𓇋𓇋𓂺𓀀𓅯𓇋𓇋𓏏𓈒𓈖𓏏𓋴𓏏𓐎𓂧𓂋𓂡𓋴𓏏𓅱𓂋𓅱𓇋𓂻𓋴𓏏𓅱<br>
𓋭𓄲𓉐𓂋𓂻𓁷𓏤𓇾𓈇𓏤𓎛𓍯𓄿𓐎𓊗𓏤𓏤𓊃𓊪𓊗𓏤𓏤𓏤𓏤𓆓𓂧𓌃𓏤𓏤𓏤𓏤𓁷𓏤𓇋𓁹𓏏𓏏𓏊𓏤𓏤𓏤𓈖𓏏𓄟<br>
𓋴𓏏𓀗𓅷𓄿𓇋𓇋𓂺𓀀𓅯𓇋𓇋𓏏𓈒𓈖𓏏𓋴𓏏𓐎𓂞𓅓𓂉𓏤<br>
𓍲𓈖𓏏𓍢𓀁𓈖𓏏𓏠𓈖𓂧𓂑𓄹𓏠𓈖𓂧𓂑𓄹𓊪𓅱𓇑𓇑𓈖𓏠𓈖𓅪𓈖𓆇𓏏𓀗𓅆<br>
𓅓𓇇𓆤𓏏𓊖𓅓𓄟𓋴𓏏𓀗𓋴𓆄𓅱𓅆𓎛𓈖𓂝𓏏𓆑𓈖𓏏𓀗𓅆𓁹𓏏𓈖𓋴𓈖𓊃𓈖𓏤𓏤𓏤𓍲𓈖<br>
𓏏𓍢𓀁𓋴𓈖𓏤𓏤𓏤𓅓𓇋𓄿𓂋𓆰𓏤𓏤𓏤𓅓𓅷𓏤𓍢𓈖𓋴𓈖𓃀𓍢𓅓𓃀𓂓𓏏𓁒𓈖𓏏𓇓𓏏𓏤𓆰𓏤𓏤𓏤<br>
𓅓𓁸𓏤𓏤𓏤𓈖𓄚𓏏𓆰𓋴𓏎𓈖𓇋𓇋𓏏𓏤𓏤𓏤𓂋𓂧𓂋𓂡𓊨𓏏𓂝𓏤𓅪𓅓𓏏𓀐𓅓𓏏𓀐𓏏<br>
𓍍𓏏𓏤𓏛𓏤𓏤𓏤𓂋𓏤𓁹𓅓𓋴𓅱𓈙𓍢𓂡𓁷𓏤𓋁𓃀𓂢𓂋𓂞𓂋𓊨𓏏𓂝𓏤𓅪𓈖𓅓𓏏<br>
𓀐𓅓𓏏𓀐𓏏𓅓𓁹𓅱𓊃𓈙𓏏𓐎𓅓𓁹𓅱𓈙𓂝𓅱𓐎𓏤𓏤𓏤𓅓𓁹𓊃𓈖𓆑𓂐𓏤𓏤𓏤𓀸𓄿<br>
𓅱𓂡𓆣𓂋𓇉𓄿𓍘𓏭𓇯𓂋𓇶𓅓𓅓𓏏𓀀𓁐𓏤𓏤𓏤𓆓𓂧𓌃𓏤𓏤𓏤𓏤𓁷𓏤𓇋𓄿𓂋𓆰𓏤𓏤𓏤𓁷𓏤𓅷𓏤𓈖<br>
𓋴𓈖𓃀𓍢𓃀𓂓𓏏𓁒𓈖𓏏𓇔𓏏𓏤𓆰𓏤𓏤𓏤𓁸𓏤𓏤𓏤𓈖𓁶𓏤𓃙𓏏𓆰𓋴𓋴𓈙𓂡𓁷𓏤𓋁𓃀𓂢<br>
𓁹𓅓𓋭𓏏𓏤𓏤𓏤𓏤𓏤𓏤𓏤𓏤𓂞𓂋𓋴<br>
𓍲𓈖𓏏𓍢𓀁𓈖𓍘𓈖𓏏𓌙𓅓𓅱𓀀𓏤𓏤𓏤𓐎𓊪𓏏𓏭𓆴𓏛𓂋𓐍𓏛𓏇𓇋𓇳𓏤𓊪𓏏𓏭𓆴𓏛𓂋𓐍𓏛𓏇<br>
𓏏𓏏𓏛𓊹𓅆𓊪𓈖𓆓𓂝𓃀𓐎𓄡𓏏𓏤𓅓𓆓𓂝𓃀𓏏𓈒𓏤𓏤𓏤𓂋𓎔𓂡𓅓𓅯𓄿𓊹𓅆𓁷𓂋𓏭𓇯<br>
𓇋𓂋𓏇𓇋𓍲𓈖𓍢𓂡𓈖𓃩𓅆𓅯𓄿𓇅𓆓𓅨𓂋𓈗𓈘𓈇𓍲𓈖𓍢𓂡𓏏𓈖𓃩𓀭𓅓<br>
𓏇𓏏𓏏𓏛𓍘𓈖𓏏𓌙𓅓𓅱𓀀𓏤𓏤𓏤𓐎𓎡𓄿𓀁𓏏𓍃𓅓𓏏𓈖𓌰𓅓𓏏𓂻𓊗𓏤𓏤𓅓𓎛𓂝𓄹𓏤𓏤𓏤𓈖𓏠𓈖𓏛𓀀<br>
𓀗𓈖𓏠𓈖𓏏𓏛𓁐𓆓𓂧𓏏𓅱𓂋𓏤𓊪𓈖𓊃𓊪𓅱𓊗𓏤𓏤𓏤𓏤𓏤𓏤𓏤𓁷𓏤𓃀𓅡𓄿𓈎𓆭𓏊𓏤𓏤𓏤𓇅𓏛𓐍𓈖<br>
𓆑𓏏𓈒𓏤𓏤𓏤𓈖𓏏𓂋𓉔𓂧𓏏𓏊𓍲𓈖𓍢𓂡𓋴𓏭𓇋𓅓𓐍𓏏𓅓𓋨𓂡𓋴𓏭𓅓𓐍𓏏𓅓𓅱𓋨𓏤𓏤𓏤𓈖𓈙𓏏𓏏<br>
𓅱𓏏𓀗𓏤𓏤𓏤<br>
𓂋𓏤𓈖𓂧𓄑𓃀𓎛𓌾𓐍𓆑𓏏𓅷𓄿𓇋𓇋𓏏𓂡𓆑𓂋𓆼𓄿𓇋𓇋𓏏𓂡𓄲𓂋𓏏𓈒𓏤𓏤𓏤𓇋𓂋<br>
𓂧𓃀𓎛𓄑𓀁𓌾𓊪𓈖𓆼𓄿𓇋𓇋𓂷𓂡𓀀𓄲𓂋𓏏𓏤𓏤𓏤𓏏𓈖𓇋𓅓𓆑𓂧𓃀𓎛𓄑𓀁𓌾<br>
𓊪𓅱𓆼𓄿𓇋𓇋𓂷𓂡𓅃𓅆𓁹𓏏𓏤𓆑𓇋𓅓𓆑𓋴𓂸𓏏𓂋𓂭𓂭𓀁𓍘𓇋𓅠𓅓𓈖𓀀𓋹<br>
𓍑𓋴𓆼𓄿𓇋𓇋𓂷𓂡𓏏𓅱𓄲𓂋𓏏𓈒𓏤𓏤𓏤𓏏𓈖𓅓𓂧𓄑𓃀𓎛𓀁𓌾𓊪𓈖𓂋𓋴𓉔𓄿𓇋𓇋𓏏𓂻𓍋𓅓𓂋𓏏<br>
𓅪𓏤𓏤𓏤𓎟𓏏𓇋𓅓𓆑𓈖𓏏𓏭𓅓𓄡𓏏𓏤𓏏𓈖𓍍𓏏𓏤𓏛𓏤𓏤𓏤𓂋𓏤𓀁𓂋𓏤𓈖𓌾𓏏𓏤𓇋𓂋<br>
𓌾𓏏𓏤𓏏𓈖𓅃𓅆𓁹𓏏𓏤𓆗𓊪𓅱𓆼𓄿𓂷𓂡𓍘𓇋𓋴𓂸𓏏𓂋𓂭𓂭𓀁𓍘𓇋𓏎𓈖𓋴𓏭𓊨𓏏𓆇𓅆<br>
𓈖𓅭𓏤𓅆𓋴𓅃𓅆𓂋𓐍𓊪𓆼𓄿𓍸𓏛𓄡𓏏𓏤𓆑𓂋𓋴𓉔𓄿𓇋𓇋𓏏𓂻𓈋𓅱𓏏𓅪𓏤𓏤𓏤<br>
𓏶𓅓𓏏𓄡𓏏𓏤𓆑<br>
𓎡𓏏𓈙𓊪𓂐𓎡𓇍𓇋𓂻𓅓𓎡𓎡𓅱𓇰𓅧𓈎𓂻𓅓𓎛𓈖𓌰𓅓𓌰𓅓𓂻𓆑𓈖𓂧𓂉𓏤<br>
𓆑𓇉𓄿𓁶𓆑𓁷𓏤𓆑𓂝𓈖𓏌𓅱𓂽𓅱𓉔𓅱𓅪𓅓𓇍[𓇋]𓏏𓂻𓈖𓆑𓂋𓊃<br>
𓈙𓊪𓂐𓏏𓇍𓇋𓂻𓅓𓎡𓎡𓅱𓇰𓅧𓈎𓏏𓂻𓅓𓎛𓌰𓅓𓌰𓅓𓂻𓂉𓏤𓋴𓇉<br>
𓄿𓁶𓁷𓋴𓄟𓋴𓈖𓎛𓂽𓅱𓉔𓅪𓍘𓇋𓅓𓇍𓇋𓏏𓂻𓈖𓊃𓂋𓊃𓇋𓈖<br>
𓇋𓅱𓇍𓇋𓂻𓈖𓏏𓂋𓊃𓈖𓂉𓀔𓀀𓊪𓈖𓂜𓈖𓂞𓀀𓊃𓈖𓂉𓏏𓇓𓅱<br>
𓇋𓈖𓇋𓅱𓇍𓇋𓂻𓈖𓏏𓂋𓋴𓎼𓂋𓀁𓂜𓈖𓂞𓀀𓂞𓏏𓋴𓎼𓂋𓀁𓇋𓅓𓆑<br>
𓇋𓈖𓇋𓅱𓇍𓇋𓂻𓈖𓏏𓂋𓌉𓏏𓏴𓅪𓆑𓂜𓈖𓂞𓀀𓌉𓏏𓏴𓅪𓇓𓅱𓇋𓈖<br>
𓇋𓅱𓇍𓇋𓂻𓈖𓏏𓂋𓎁𓏏𓂡𓆑𓂜𓈖𓂞𓀀𓎁𓏏𓂡𓏏𓇓𓅱𓅓𓂝𓀀𓁹𓈖<br>
𓀀𓎃𓏤𓏛𓏤𓏤𓏤𓆑𓂋𓏏𓅓𓂝𓆑𓄿𓏭𓆰𓁹𓏏𓊪𓅱𓇥𓂋𓏏𓅪𓅓𓎗𓅱𓆰𓏤𓏤𓏤𓌉𓆓𓏏𓏴<br>
𓅪𓏏𓅱𓅓𓆤𓏏𓀗𓏊𓏤𓏤𓏤𓃀𓈖𓂋𓇋𓇜𓏛𓂋𓂋𓍿𓀀𓁐𓏤𓏤𓏤𓂧𓁷𓂋𓏏𓅪𓏤𓏤𓏤𓂋<br>
𓈖𓏏𓅂𓏥𓇋𓅓𓀐𓅓𓋴𓂧𓃀𓉽𓅪𓏤𓏤𓏤𓈖𓍋𓃀𓈋𓅱𓆟𓏤𓅓𓅱𓎼𓄿𓇋𓇋𓏏<br>
𓄑𓈖𓏏𓌸𓂋𓏏𓋳𓅓𓇋𓄿𓏏𓄦𓄹𓈖𓏏𓂚𓄿𓆟𓏤<br>
𓂋𓏤𓈖𓋭𓊃𓍢𓂡𓈖𓀔𓀀𓅷𓏤𓅭𓇋𓈖𓇋𓅱𓎡𓈙𓅓𓊮𓍘𓇋𓅹𓈇𓏤<br>
𓇋𓈖𓇋𓅱𓎡𓉔𓅓𓊮𓍘𓇋𓅓𓃀𓅡𓄿𓏏𓆰𓂜𓈖𓅐𓏏𓁐𓎡𓎛𓈖𓂝𓎡<br>
𓂜𓈖𓌢𓈖𓏏𓁐𓇋𓅓𓊃𓈖𓆑𓏭𓊡𓂜𓈖𓏠𓈖𓂝𓏏𓄹𓂑𓂋𓅱𓂧𓏏𓏴𓂡𓎃𓏤𓏛𓏤𓏤𓏤<br>
𓇋𓅓𓅓𓂝𓏎𓈖𓏏𓅱𓈖𓀀𓊪𓂧𓋴𓏏𓈒𓈖𓏏𓋞𓈒𓏤𓏤𓏤𓃀𓈖𓈖𓈒𓏤𓏤𓏤𓎆𓎆𓎆𓎆𓎛𓌳𓄿𓎼𓏏𓈒𓏥𓋨𓏤𓊌<br>
𓅓𓋴𓎛𓆊𓂧𓏏𓏤𓂋𓋴𓐍𓂋𓏏𓀒𓂋𓂧𓂋𓂡𓂋𓄿𓌸𓂋𓅱𓏏𓀁𓂋𓊃𓈙𓅓𓏏𓊮<br>
𓎛𓂝𓄹𓏤𓏤𓏤𓂋𓋴𓐍𓂋𓏏𓀒𓅮𓄿𓐍𓆑𓏏𓏭𓀐𓏏𓄿𓐍𓆑𓏏𓏏𓀐𓈖𓏏𓋀𓏏𓈉𓈙𓊪𓂐𓎡<br>
𓎃𓏤𓏛𓏤𓏤𓏤𓊪𓅱𓆓𓂧𓏏𓅱𓂋𓏤𓊪𓈖𓁷𓏤𓊪𓂧𓋴𓅱𓏏𓈒𓏤𓏤𓏤𓈖𓏏𓋞𓈒𓏤𓏤𓏤𓃀𓈖𓈖𓈒𓏤𓏤𓏤<br>
𓎆𓎆𓎆𓎆𓎛𓌳𓄿𓎼𓏏𓈒𓏤𓏤𓏤𓋨𓏤𓊌𓅓𓋴𓎛𓀗𓂧𓏏𓏤𓏠𓈖𓐍𓅱𓍊𓍢𓁷𓏤𓁶𓊪𓏏𓍱𓈖𓏏𓐩𓏌<br>
𓍱𓁹𓅱𓅓𓅱𓍑𓄿𓅱𓏛𓏤𓏤𓏤𓂞𓅱𓂋𓐍𓐍𓄹𓈖𓀔𓄤<br>
𓍍𓏏𓏤𓏛𓏤𓏤𓏤𓂋𓏤𓈖𓏏𓈞𓏏𓁐𓂧𓈙𓂋𓏏𓀗𓄟𓋴𓏏𓀗𓆣𓂋𓅱𓅱𓏥𓇋𓐩𓆓𓏛𓁷𓏤𓏏𓈖𓏤𓏤𓏤<br>
𓊃𓈙𓏏𓍢𓂡𓈖𓊨𓏏𓀗𓅆𓄟𓋴𓍢𓂡𓈖𓎟𓏏𓉗𓏏𓀗𓅆𓋭𓏏𓍢𓈖𓏏𓊹𓏏𓂋𓏭𓀗𓍢𓅓<br>
𓋭𓏏𓍢𓏤𓏤𓏤𓏤𓏤𓏤𓏤𓇋𓅓𓐍𓂤𓅱𓏛𓀀𓏏𓅱𓎡𓇋𓅓𓆑𓀔𓀀𓊪𓈖𓋴𓈖𓃀𓏛𓏠𓈖𓏛𓀀<br>
𓀗𓈖𓏠𓈖𓏏𓁐𓂋𓋴𓋴𓈖𓃀𓏛𓎡𓂋𓋴𓎙𓂧𓏛𓎡𓂋𓋴𓊵𓏏𓊪𓈖𓎡𓊹𓅆<br>
𓎟𓊹𓏏𓂋𓏏𓀗𓅆𓎟𓏏𓂋𓋴𓐍𓂋𓏏𓀒𓐍𓆑𓏏𓏭𓀐𓈖𓌰𓅓𓏏𓅡𓆟𓂻𓂋𓋴𓐍𓂋𓏏<br>
𓀒𓐍𓆑𓏏𓏏𓀐𓈖𓌰𓅓𓏏𓏏𓆟𓂋𓈙𓂋𓇋𓊅𓂡𓂋𓈖𓀁𓈖𓋴𓃛𓅱𓀁𓈖𓎡<br>
𓏇𓇋𓈙𓂋𓇋𓊅𓂡𓏏𓅱𓂋𓏤𓏇𓇋𓐍𓏏𓅓𓋨𓂡𓏏𓅱𓂋𓏤𓈖𓅮𓄿𓉻𓂝𓃩<br>
𓄛𓏤𓎆𓎆𓎆𓎆𓎆𓎆𓎆𓏤𓏤𓏤𓏤𓏤𓏤𓏤𓃹𓈖𓈖𓇋𓇋𓅱𓏥𓅓𓈘𓈇𓏤𓈖𓌪𓌪𓈘𓈇𓂋𓐍𓏛𓈖𓀀𓋴𓏏𓎡𓄿𓀁𓂋𓐍𓏛𓈖𓀀<br>
𓂋𓈖𓏌𓅱𓀁𓏥𓋴[𓈖𓏤𓏤𓏤]𓂜𓈖𓂋𓐍𓏛𓋴𓏏𓇋𓈖𓈖𓏏𓏭𓂋𓎡𓉔𓃀𓃩𓂡𓀔𓀀𓊪𓈖<br>
𓏠𓈖𓅪𓆑𓋴𓏏𓍍𓏏𓏤𓏛𓏤𓏤𓏤𓂋𓏤𓆓𓂧𓏏𓅱𓂋𓏤[𓊪𓈖]𓁷𓏤𓊃𓊪𓅱𓊗𓏤𓏤𓏤𓏤𓁷𓏤𓃀𓈖𓈖𓈒𓏤𓏤𓏤𓎆𓎆𓎆𓎆<br>
𓇋𓃀𓃙𓉔𓄿𓅱𓏏𓏭𓈒𓏤𓏤𓏤𓏤𓏤𓏤𓏤𓏤𓏤𓏤𓋞𓈒𓏤𓏤𓏤𓏤𓏤𓏤𓏤𓏤𓏤𓏤𓎔𓎛𓅱𓆰⸢⯑⸣𓏤𓏤𓏤𓏤𓏤𓏤𓏤𓊃𓈙𓈖𓏌𓅱𓂷<br>
⸢𓂡⸣𓇋𓈖𓌢𓈖[𓏏𓁐]𓈖𓅐[𓏏𓁐]𓏤𓏤𓇋𓈖𓌡𓂝𓏏𓏤𓊃𓈙𓂷𓂡𓈖𓎡𓏏𓄟𓋴[𓈖]𓍢<br>
⸢𓋴𓏏⸣𓁹𓅱𓅱𓍑𓄿𓅱𓏛𓏤𓏤𓏤𓈖𓋭𓏏𓍢𓏤𓏤𓏤𓏤𓏤𓏤𓏤𓇋𓅓𓆑𓂞𓅱𓂋𓐍𓐍𓄈𓄹<br>
𓈖𓀔𓀀𓅓𓂝𓎡𓏏𓏛𓎛𓂝𓄹𓏤𓏤𓏤[𓊪𓅱]<br>
