# P. Berlin 3033-Westcar

## Author

S. Rosmorduc

## Source

https://github.com/rosmord/MDC-texts

## Transformation

[ORAEC](https://oraec.github.io/)

## License

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.

## Text

⸢⯑⸣⸢𓆓𓂧𓇋𓈖𓍛𓏤𓈖𓍹𓐍𓆑𓅱𓍺⸣𓌳𓐙𓂝𓊤𓅱𓀁𓇋𓅓𓐛𓂝𓂝𓏏𓅱<br>
𓌳𓐙𓂝𓏛𓏏𓏐𓏒𓏤𓏤𓏤𓆼𓎛𓈎𓏏𓏊𓏤𓏤𓏤𓂧𓊃𓏊𓍢𓇋𓍯𓄿𓃒𓏤𓊹𓌢𓏏𓂋𓈒𓏤𓏤𓏤<br>
𓅯𓄿𓂧𓈒𓏤𓏤𓂜𓇓𓆤𓍹𓂦𓂋𓏛𓍺𓌳𓐙𓂝𓊤𓅱𓀁𓎛𓈖𓂝𓂝𓂋𓏏𓂝𓏏𓅱𓍲𓈖𓋴<br>
𓈀𓏤𓎛𓈎𓏏𓏊𓏤𓏤𓏤𓈋𓅱𓇋𓅱𓏊𓏤𓇋𓅱𓆑𓄹𓅨𓂋𓇋𓄹𓊹𓌢𓏏𓂋𓈒𓏤𓏤𓏤𓅯𓄿𓂧𓈒𓏤𓂜𓎛𓌨𓂋𓃀𓎱𓀀<br>
𓁷𓂋𓏭𓁶𓇋𓅱𓌳𓁹𓄿𓈖𓀀𓊃𓊪𓊗𓆑𓈖𓂋𓐍𓏛𓁹𓇋𓈖𓏏𓅱𓏇𓇋𓎗𓅱𓏏𓏛𓏤𓏤𓏤<br>
𓎟𓏏𓍛𓏤𓅆𓆑𓊢𓂝𓂻𓊪𓅱𓁹𓈖𓇓𓏏𓈖𓅭𓇳𓈍𓂝𓅱𓏛𓏤𓏤𓏤𓆑𓀻𓂋𓌃𓂧𓏏𓀁𓆓𓂧𓆑<br>
𓂞𓀀𓄔𓅓𓍛𓏤𓅆𓎡𓃀𓇋𓎺𓄑𓇋𓇋𓏏𓀗𓆣𓂋𓏏𓅓𓂋𓎡𓇳𓇋𓏏𓆑<br>
𓅆𓎡𓍹𓎟𓂓𓏤𓍺𓌳𓐙𓂝𓊤𓅱𓀁𓅱𓍑𓄿𓂻𓆑𓂋𓊹𓉗𓏏𓉐𓈖𓏏𓊪𓏏𓎛𓅆<br>
𓎟𓅆𓋹𓇾𓇾𓈇𓈇𓇋𓋴𓏏𓂋𓆑𓇋𓈖𓍛𓏤𓅆𓆑𓈝𓅓𓂻𓂋⸢⯑⯑⸣<br>
⸢⯑⯑⸣𓈇𓏤𓏤𓏤𓇋𓈖𓍛𓏤𓅆𓆑𓁹𓂋⸢⯑⸣𓈖𓏏𓏛𓏤𓏤𓏤𓈖𓏏⸢⯑⸣<br>
⸢⯑⯑⸣𓎛𓌨𓂋𓃀𓎱𓀀𓎛𓁷𓂋𓏭𓁶𓏤𓍏𓃀𓅡𓄿𓏛𓇋𓈖𓂋𓊌𓀀𓎛𓈖𓂝<br>
⸢⯑⯑⯑⯑⸣𓈞𓏏𓁐𓍏𓃀𓅡𓄿𓏛𓇋𓈖𓂋𓊌𓀀⸢⯑⯑⸣<br>
⸢⯑⯑⸣𓊢𓂝𓈖𓂋𓂝𓈖𓊃⸢⯑⯑⸣𓂡𓏏𓅱𓆑𓂾𓏤𓆱𓎔𓏛𓅓𓎛𓃀𓋴𓅱𓋳𓏥<br>
⸢⯑⯑⯑⯑⯑⯑⸣𓂻𓅱𓏏𓊪𓅱𓁹𓈖𓆑𓎛𓈖𓂝𓏏𓄿𓍏𓃀𓅡𓄿<br>
𓇋𓇋𓏏𓏛𓐍𓂋𓀒𓅓𓆱𓐍𓏏𓂻𓉔𓂋𓅱𓇳𓏤𓏤𓏤𓏴𓂻𓁷𓏤𓇑𓇑𓇋𓋴𓏏𓂋𓆑𓃹𓈖𓊏<br>
𓊪𓏏𓉐𓅓𓅯𓄿𓈙𓈇𓏤𓈖𓍏𓃀𓅡𓄿𓏛𓇋𓈖𓂋𓊌𓀀𓊢𓂝𓈖𓆓𓂧𓈖𓅯𓄿𓈖𓆓𓋴<br>
𓅪𓀀𓂜𓏏𓄿𓈞𓏏𓁐𓍏𓃀𓅡𓄿𓏛𓇋𓈖𓂋𓊌𓀀𓇋𓅱𓄟𓋴𓀁𓃹𓈖𓊏𓊪𓏏𓉐<br>
𓅓𓅯𓄿𓈙𓈇𓏤𓈖𓍏𓃀𓅡𓄿𓏛𓇋𓈖𓂋𓊌𓀀𓅓𓂝𓏏𓈖𓏤𓏤𓏤𓁹𓈖𓏤𓏤𓏤𓄿𓏏𓀗𓇳𓏤𓇋𓅓𓋴<br>
𓊢𓂝𓈖𓉔𓄿𓃀𓂻𓈖𓏏𓄿𓈞𓏏𓁐𓍏𓃀𓅡𓄿𓏛𓇋𓈖𓂋𓊌𓀀𓈖𓁷𓂋𓏭𓉐𓏤𓀀𓈖𓏏𓏭<br>
𓅓𓐟𓏤𓅯𓄿𓈙𓈇𓏤𓂋𓆓𓂧𓇋𓅓𓐛𓂝𓋴𓋴𓊪𓂧𓇮𓏛𓏏𓅱𓏏𓄿𓊏𓊪𓏏𓉐<br>
⸢𓈖𓏏𓏏𓅓𓅯𓄿𓈙𓈇𓏤⯑⯑⯑⸣𓉐𓅨𓂋𓈙𓇳𓈖𓋴𓇋𓅓𓁷𓏤𓋴𓅨𓂋<br>
𓇋𓀁𓎛𓈖𓂝𓅯𓄿𓈖𓆓𓋴𓅪𓀀⸢⯑𓊵⯑⯑⸣𓐍𓂋𓀒𓅓𓆱𓐍𓏏𓂻<br>
⸢𓅓𓂝𓈙𓂋𓃭𓅱𓇰𓆣𓂋𓅱𓂻𓅱𓏏𓊪𓅱𓁹𓈖⸣𓆑𓃹𓈖𓇋𓈖𓆑𓁷𓏤<br>
𓉔𓄿𓏏𓂻𓂋𓅯𓄿𓈙𓈇𓏤𓃹𓈖𓇋𓈖𓏏𓄿𓍏𓃀𓅡𓄿𓇋𓇋𓏏𓏛𓁐<br>
⸢⯑⯑⯑⯑⯑⯑⯑⯑⸣𓅯𓄿⸢⯑⯑𓅯𓄿𓁷𓂋𓏭𓉐𓏤⸣<br>
⸢𓀀⯑⯑⯑⯑⯑⯑𓂋⯑𓅓⯑𓍏𓃀𓅡𓄿𓏛𓇋𓈖𓂋⸣𓊌𓀀<br>
⸢𓐍𓂋𓀒𓅓𓆱𓐍𓏏𓂻𓇾𓈇𓏤𓌉𓆓𓇳𓏤𓏤𓈖𓉔𓂋𓅱𓇳𓏤𓆣𓂋⸣𓆷𓄿𓊃𓂻𓊪𓅱<br>
⸢𓁹𓈖𓅯𓄿𓁷𓂋𓏭𓉐𓏤𓀀⯑⯑⯑⯑⯑⯑⯑𓌃𓂧𓏏𓀁⸣𓏏𓈖<br>
⸢⯑⯑⯑⯑⯑⯑⯑⯑⯑⯑⯑⯑⯑⯑⸣𓎡⸢⯑⯑⸣<br>
𓉐⸢⯑⸣⸢𓋴⸣⸢⯑⯑⯑⯑⯑⸣⸢𓅯⸣⸢𓄿⸣⸢𓈖⯑⸣⸢⯑⯑⯑⯑⸣𓁹𓈖𓆑𓋴𓊪𓆑<br>
[𓅯𓄿]⸢𓈙𓈇𓏤⯑⯑𓂋𓂝𓈖⸣𓆑𓇓𓅱⸢𓈖𓅯⸣[𓄿]𓇋𓇋𓆑[𓎟𓀀]⸢⯑⯑⯑⸣<br>
⸢𓇉⸣𓄿⸢⯑𓈗⸣⸢𓈖𓏏⸣𓈗𓊢[𓂝𓈖𓊪𓆑]⸢⯑⯑⯑⯑⯑⯑⯑⯑⸣<br>
𓊢𓂝𓈖[𓆓𓂧𓈖𓍏𓊌𓀀]𓏎𓈖𓈖𓀀𓂝𓏤⸢⯑𓏭⸣⸢⯑⯑⯑⯑⯑⯑⸣⸢𓈖⸣𓍁𓈖𓏭𓆭𓆱<br>
[𓁷]𓏤⸢𓌀𓄿𓅱⸣𓋞𓄟⸢⯑⯑⸣𓄿𓃀⸢⯑⸣𓄋𓊪⸢⯑⸣𓀁⸢⯑⯑⯑⯑⯑⯑⸣𓂡𓈖𓆑[𓅓𓋴]<br>
⸢𓎛⸣𓆊𓈖⸢⯑⯑⯑⯑⯑⸣𓀁⸢⯑⸣𓏤𓏤𓏤𓏤𓏤𓏤𓏤[𓃹𓈖𓇋𓈖𓆑𓁷𓏤]𓄞𓂧𓀁<br>
⸢⯑⯑⯑⯑⯑⸣𓄞𓂧𓀁⸢⯑⸣𓁷⸢𓏤⯑⯑⯑⯑⸣𓂻𓅱𓏏𓆑<br>
[𓂋𓃂𓈗𓅓𓈙𓈇𓏤𓀀]⸢⯑⯑⯑⯑⯑⯑⯑⯑⸣𓈖𓆓𓋴𓅪𓀀<br>
𓊢𓂝𓈖𓂋𓂝𓈖𓆑𓇓𓅱𓂜𓅯𓄿[𓁷𓂋]⸢[𓏭]𓉐⸣𓏤⸢𓀀⸣𓆓𓂧𓈖𓆑𓈖𓆑<br>
𓇋[𓂋𓅓]𓆱𓐍𓏏𓂻𓉔𓄿𓅱𓂻𓈖𓆓𓋴𓅪𓀀𓂋⸢𓅯⸣[𓄿]𓈙𓈇𓏤𓏇[𓇋]𓈖𓏏𓂝𓏤𓏛𓏤𓏤𓏤𓆑<br>
⸢𓈖𓏏⸣⸢𓂋𓂝𓇳𓏤⸣⸢𓎟⸣𓎡𓄿𓀁𓎡𓆼𓄿𓂝𓂡𓎡[𓅯𓄿𓅓]⸢𓋴𓎛⸣⸢𓆊⸣<br>
⸢⯑⸣𓂋𓐟𓏤𓆑𓆷𓄿𓊃𓂻𓊪𓅱𓁹𓈖⸢𓅯⸣[𓄿𓁷𓂋𓏭𓉐𓏤]𓀀𓎁𓏏𓂡𓈖𓆑<br>
⸢𓅯𓄿⸣𓅓𓋴𓎛𓆊𓈖𓏠𓈖𓎛𓈒𓏤𓏤𓏤𓅓𓂝𓆑𓊢𓂝𓈖[𓉔𓄿]𓃀𓂻𓈖𓏏𓄿<br>
[𓈞𓏏]⸢𓁐⸣⸢𓍏⸣⸢𓊌𓀀⸣𓈖𓅯𓄿𓁷𓂋𓏭𓉐𓏤𓀀𓈖𓏏𓏭𓅓⸢𓐟⸣𓏤𓅯𓄿[𓈙𓈇𓏤]⸢𓂋⸣𓆓𓂧𓇋𓅓𓐛𓂝<br>
𓋴𓋴𓊪𓂧𓇮𓏛𓏏𓅱𓏏𓄿𓊏𓊪𓏏𓉐𓈖𓏏𓏏⸢𓅓⸣𓅯𓄿⸢𓈙𓈇𓏤⸣𓅓𓂝𓎡𓅱𓀀𓇍<br>
[𓏭𓂻]⸢𓎡𓅱𓀀⸣𓂋𓈞𓊃𓏏𓀉𓇋𓅓𓋴𓊢𓂝𓈖[𓋴𓋴]𓊪𓂧𓇮𓏛𓏏𓄿𓊏𓊪𓏏𓉐<br>
[𓅓]𓃀𓅱𓎟𓄤𓆑𓂋𓆷𓄿𓊃𓂻𓊪𓅱𓁹𓈖[𓋴𓈖𓏤𓏤𓏤]𓃹𓈖𓇋𓈖𓊃[𓈖]𓏤𓏤𓏤𓁷𓏤𓉔<br>
𓂋𓅱𓇳𓏤𓄤𓆑𓂋𓎛𓈖𓂝𓅯𓄿𓈖𓆓𓋴𓅪𓀀⸢𓐍𓂋⸣⸢𓀒𓅓⸣𓆱𓐍𓏏𓂻𓅓𓂝𓈙𓂋<br>
𓃭𓅱𓇰𓆣𓂋𓂻𓅱𓏏𓊪𓅱𓁹𓈖𓅯𓄿𓈖𓆓𓋴𓅪𓀀𓏇𓇋𓈖𓏏𓂝𓏤𓏛𓏤𓏤𓏤𓆑<br>
𓈖𓏏𓂋𓂝𓇳𓏤𓎟𓊢𓂝𓈖𓆼𓄿𓂝𓂡𓈖⸢𓅯𓄿⸣[𓁷𓂋𓏭𓉐𓀀]𓅯𓄿𓅓𓋴𓎛𓆊<br>
𓈖𓏠𓈖𓎛𓈒𓏤𓏤𓏤𓂋𓐟⸢𓏤⸣𓆑𓂋𓈗𓊢𓂝𓈖[𓆣𓂋𓈖]𓆑𓅓𓅓𓋴⸢𓎛⸣𓆊𓈖𓎔𓂝𓏤𓏤𓏤𓏤𓏤𓏤𓏤<br>
𓊢𓂝𓈖𓎔𓂡𓈖𓆑𓅓𓅯𓄿𓈖𓆓𓋴𓅪𓀀⸢⯑⯑⯑⯑⸣𓋴𓏏𓋴𓏠𓈖𓏌𓅱𓏛<br>
⸢𓍏𓊌𓀀⸣𓎛𓈖𓂝𓍛𓏤𓈖𓇓𓆤𓍹𓎟𓂓𓏤𓍺⸢𓌳𓐙𓂝𓊤𓅱𓀁⸣𓂜𓉔𓂋𓅱𓇳𓏤𓏤𓏤𓏤𓏤𓏤𓏤𓏤𓏤𓏤<br>
⸢𓅯𓄿⸣𓈖𓆓𓋴𓅪𓀀𓅓𓍑𓄿⸢𓏏⯑⸣⸢⯑⯑⯑⯑⯑⯑⯑⯑⯑⸣𓋴𓈖𓏏𓂉<br>
⸢⯑⯑⸣[𓐍𓂋]𓀒𓅓𓆱𓐍𓏏𓂻⸢𓅯𓄿𓉔𓂋𓅱𓇳𓏤𓏤𓏤𓏤𓏤𓏤𓏤⯑𓏤𓏤𓏤⯑𓆣𓂋⸣⸢𓅱⸣⸢𓍑⸣𓄿𓂻𓊪𓅱<br>
𓁹𓈖𓇓𓆤𓍹𓎟𓂓𓏤𓍺𓌳𓐙𓂝𓊤⸢𓅱⸣⸢𓀁⸣𓋴⸢⯑⯑⯑⸣[𓊢𓂝𓈖]⸢𓂋𓂝𓈖𓇓⸣[𓅱]𓎛𓌨𓂋𓃀<br>
[𓎱𓀀]𓁷𓂋𓏭𓁶𓏤𓍏⸢𓊌𓀀⸣𓅓𓂺𓏛𓊢𓂝𓈖𓆓𓂧𓈖[𓍏𓊌𓀀]⸢⯑⯑⯑⸣[𓋴]𓆓𓂧𓀀𓅱𓍑𓄿<br>
⸢⯑⸣𓍛𓏤[𓅆]⸢𓎡⸣𓌳𓁹[𓄿]𓈖𓎡𓏏𓄿[𓃀𓇋𓎺𓄑𓇋𓇋]𓏏𓀗𓏛𓏤𓏤𓏤𓆣[𓂋𓏏𓅓]𓂋𓎡𓇳𓍛𓏤𓅆𓎡⸢⯑⸣<br>
⸢⯑⸣𓈖[𓆓]𓋴[𓅪𓀀]⸢⯑𓋴⯑⯑⯑⯑⯑⯑⯑⸣𓍏𓊌𓀀𓊢𓂝[𓈖]⸢⯑⯑⸣𓀁[𓈖]<br>
[𓍏𓊌𓀀𓅯𓄿𓅓]⸢𓋴⸣𓎛⸢𓆊⸣⸢𓂋𓆓𓂧⸣𓏎𓈖𓈖𓎡[𓅯𓄿]𓈖𓆓𓋴⸢𓅪𓀀⯑⯑⯑⸣𓉐[𓂋𓏏]<br>
[𓂻𓊪𓅱𓁹𓈖]⸢𓅯𓄿⸣[𓅓𓋴]𓎛𓆊⸢⯑⯑⯑⯑⯑⯑⯑⯑⸣𓊢𓂝𓈖𓆓𓂧𓈖𓎛⸢𓌨𓂋⸣<br>
𓃀𓎱𓀀𓁷𓂋𓏭𓁶𓏤𓍏𓊌𓀀⸢⯑⯑⯑⯑⯑⯑⯑𓇓𓅱⸣[𓊢𓂝𓈖]⸢⯑⯑𓀁𓈖𓆑𓇓𓅱⸣<br>
⸢𓊢𓂝𓈖𓂋𓂝𓈖⸣[𓆑]⸢⯑⯑⯑⯑⯑⯑⸣𓈖𓇓𓅱⸢⯑⯑𓆓𓂧⸣𓇋𓈖𓍛𓏤𓈖⸢𓇓⸣[𓆤]<br>
𓍹𓎟𓂓𓏤𓍺𓌳𓐙𓂝𓊤𓅱𓀁𓋴⸢𓅓⸣𓃹𓈖𓀁𓅓𓋴𓎛𓆊𓊪𓈖𓇉𓄿𓂡𓎡𓊃𓏏<br>
𓀗𓊪𓅱𓁹𓈖𓍏𓃀𓅡𓄿𓏛𓇋𓈖𓂋𓊌𓀀𓊢𓂝𓈖𓅷𓄿𓂡𓈖𓆑𓇓𓅱𓃹𓈖𓇋𓈖𓆑<br>
𓅓𓂧𓏏𓏤𓆑𓅓𓋴𓎛𓆊𓈖𓏠𓈖𓎛𓈒𓏤𓏤𓏤𓃹𓈖𓇋𓈖𓎛𓌨𓂋𓃀𓎱𓀀⸢𓁷𓂋⸣𓏭𓁶𓏤𓍏𓊌𓀀<br>
⸢𓁷⸣𓏤𓄙𓅓⸢𓀁⸣𓌃𓂧𓏏𓀁𓏏𓈖𓁹𓈖𓅯𓄿𓈖𓆓𓋴𓅪𓀀𓅓𓉐⸢𓏤⸣𓆑𓎛𓈖𓂝𓏏𓄿𓇋𓇋𓆑<br>
𓈞𓏏𓁐⸢𓂜⸣𓍛⸢𓏤𓈖⸣𓇓𓆤𓍹𓎟𓂓𓏤𓍺𓌳𓐙𓂝𓊤𓅱𓀁𓊢𓂝𓈖𓆓𓂧𓈖𓍛𓏤𓅆𓆑𓂜𓅯𓄿<br>
⸢𓅓𓋴⸣𓎛⸢𓆊⸣𓏎𓈖𓈖𓎡𓅯𓄿𓇋𓇋𓎡𓉔𓄿𓏏𓂻𓊪𓅱𓁹𓈖𓅯𓄿𓅓𓋴𓎛<br>
𓆊⸢𓂋⸣⸢⯑⸣𓏏𓉐𓈖𓏏𓅯𓄿𓈙𓈇𓏤𓂜𓂋𓐍𓏛𓏏𓅱𓃀𓅱𓈝𓅓𓂻𓈖𓆑𓇋𓅓𓌨𓂋𓆑<br>
𓊢𓂝𓈖𓂋𓂝𓈖[𓍛𓏤𓈖𓇓]𓆤𓍹𓎟𓂓𓏤𓍺𓌳𓐙𓂝𓊤𓅱𓀁𓎁𓏏𓂡𓏏𓅱𓏏𓄿𓈞𓏏𓁐<br>
𓍏𓃀𓅡𓄿⸢𓏛𓇋⸣𓈖𓂋𓊌𓀀𓂋𓄞𓂧𓅱𓈇𓎔𓏏𓏭𓈇𓈖𓄚𓈖𓏌𓅱𓊖𓊢𓂝𓈖𓂋𓂝𓈖𓆑<br>
𓐍𓏏𓊮𓇋𓅓⸢𓋴⯑⯑⯑⸣𓈎𓌳⸢𓄿⸣𓅱𓌙𓅯𓂡𓈖𓇋𓏏𓂋𓅱𓈘𓈇𓅓𓂝𓎡𓃀𓇋𓎺𓄑𓇋𓇋<br>
𓏏𓀗𓏛𓏤𓏤𓏤𓆣[𓂋𓏏𓅓]⸢𓂋𓎡⸣𓇳𓇋𓏏𓆑⸢𓅆⸣𓇓𓆤𓍹𓎟𓂓𓏤𓍺𓅓𓁹𓇋𓇋𓏏𓏤𓏤𓏤<br>
𓎛⸢𓌨𓂋⸣𓃀⸢𓎱𓀀⸣𓁷𓂋𓏭𓁶𓏤𓍏𓃀𓅡𓄿𓏛𓇋𓈖𓂋𓊌𓀀𓆓𓂧𓇋𓈖𓍛𓏤𓈖𓇓𓆤𓍹𓐍𓆑𓅱𓍺<br>
𓌳𓐙𓂝𓊤𓅱𓀁𓇋𓅓𓐛𓂝𓂝𓏏𓅱𓌳𓐙𓂝𓏛𓏏𓏐𓈀𓏤𓏤𓏤𓆼𓎛𓈎𓏏𓏊𓏤𓏤𓏤𓂧𓊃𓏊𓍢𓇋𓍯𓄿𓃒𓏤<br>
𓊹𓌢𓏏𓂋𓈒𓏤𓏤𓏤𓅯𓄿𓂧𓈒𓏤𓏤𓂜𓇓𓆤𓍹𓎟𓂓𓏤𓍺𓌳𓐙𓂝𓊤𓅱𓀁𓎛𓈖𓂝𓂋𓂝𓏏𓂝𓏏𓅱<br>
𓍲𓈖𓋴𓈀𓏤𓎛𓈎𓏏𓏊𓏤𓏤𓏤𓈋𓅱𓇋𓅱𓏊𓏤𓇋𓅱𓆑𓄹𓏤𓏤𓏤𓅨𓂋𓇋𓄹𓊹𓌢𓏏𓂋𓈒𓏤𓏤𓏤𓅯𓄿𓂧𓈒𓏤<br>
𓈖𓎛𓌨𓂋𓃀𓎱𓀀𓁷𓂋𓏭𓁶𓍏𓃀𓅡𓄿𓏛𓇋𓈖𓂋𓊌𓀀𓇋𓅱[𓌳𓁹𓄿]⸢𓈖𓀀⸣𓊃𓊪𓊗𓆑<br>
𓈖𓂋𓐍𓏛𓁹𓇋𓈖𓏏𓅱𓏇𓇋𓎗𓅱𓏏𓏛𓏤𓏤𓏤𓎟𓏏𓍛𓏤𓅆𓆑⸢𓊢[𓂝𓂻𓊪𓅱]𓁹𓈖𓇳𓅢𓅱⸣𓏤𓏤𓏤<br>
𓏛𓏤𓏤𓏤𓆑𓀻𓂋𓌃𓂧𓏏𓀁𓆓𓂧𓆑𓂞𓀀⸢𓄔𓅓𓍛𓏤⸣[𓅆𓎡]𓃀𓇋𓎺𓄑𓇋𓇋𓏏𓀗𓏛𓏤𓏤𓏤𓆣⸢𓂋𓏏⸣<br>
⸢𓅓⸣𓂋𓎡[𓇳]𓇋𓏏𓆑𓅆𓎡𓍹𓋴𓄤𓆑𓂋[𓅱]𓍺⸢𓌳𓐙𓂝⸣[𓊤𓅱𓀁][𓅓𓁹𓇋𓇋𓏏𓏤𓏤𓏤]𓎛𓌨𓂋𓃀𓎱𓀀<br>
𓁷𓂋𓏭𓁶𓏤[𓍑]𓄿𓍑𓄿𓁶𓅓𓋹⸢𓈖𓐍⯑⯑⯑⯑𓆓𓇳⸣𓆑𓇳⸢⯑⯑⯑⸣𓇅𓆓𓏛𓏤𓏤𓏤<br>
⸢⯑⯑⯑⯑⯑𓋴⯑⯑⯑⯑⯑⸣𓉔𓂋𓅱⸢𓇳⸣𓏤𓈖𓄿𓈖𓇋𓅱𓍃𓅓𓅓𓏏𓏤𓏤𓏤𓆣𓂋<br>
⸢⯑⯑⯑⯑⯑⯑⯑⯑⯑⯑𓎟𓏏𓈖𓏏⸣𓇓𓏏𓈖𓉐𓏤𓋹𓍑𓋴𓂋𓎛𓎛𓏭𓂻𓈖𓆑<br>
[𓊨𓏏𓉐𓈎𓃀𓏏𓏁𓈗][𓂜𓅠𓅓𓈖𓆑𓋴𓏭𓆓𓂧𓇋𓈖𓆑]𓇋𓊄𓂻𓏎𓈖𓈖𓀀[𓎛𓌨𓂋𓃀𓎱𓀀]𓁷𓂋𓏭𓁶<br>
[𓏞𓀀𓏛𓏏𓏤𓍼𓏤𓍑𓄿𓍑𓄿𓁶𓏤𓅓𓋹𓈖𓐍]𓀀𓏎𓈖⸢𓇋𓈖𓏏𓅱𓆑𓈖𓆑𓁷𓏤𓂝𓏤𓅱𓏭⸣𓆓𓂧𓇋𓈖𓈖𓆑<br>
[𓍛𓏤𓅆𓆑][𓇋𓅱𓄲𓈖𓂻𓈖𓀀𓂝𓏏𓉐𓎟𓏏𓈖𓏏𓇓𓏏𓈖]⸢𓉐⸣[𓏤𓋹𓍑𓋴]𓂋⸢𓎛𓎛𓏭𓂻𓈖𓀀𓊨𓏏𓉐⸣<br>
𓈎𓃀𓏏𓏁𓈗𓂜𓅠𓅓𓈖𓀀𓋴𓏭𓆓𓂧𓇋𓈖𓈖𓆑𓍑𓄿𓍑𓄿𓁶𓅓𓋹𓈖𓐍⸢𓀀⸣𓎛𓅱𓏭𓀁<br>
𓄿𓅱𓍑𓄿𓂻𓍛𓏤𓅆𓎡𓂋𓈙𓈇𓏤𓈖𓉐𓏤𓉻𓉐𓋹𓍑𓋴𓐢𓂋𓏛𓈖𓎡𓃀𓅡𓄿𓅱𓊛𓏤<br>
𓅓𓄤𓆑𓂋𓏏𓁐𓏥𓎟𓏏𓈖𓏏𓄚𓈖𓏌𓅱𓉐𓉥𓂝𓉐𓎡𓄣𓏤𓈖𓍛𓏤𓅆𓎡𓂋𓈎𓃀𓃀<br>
𓏁𓈗𓂜𓌳𓁹𓄿𓄿𓂙𓈖𓈖𓊛𓂡𓋴𓈖𓏤𓏤𓏤𓂙𓈖𓏏𓊛𓅓𓐍𓂧𓊛𓅓𓏃<br>
𓈖𓏏𓊛𓇋𓅱𓎡𓁷𓏤𓌳𓁹𓄿𓄿𓅹𓅱𓈇𓏤𓏤𓏤𓄤𓆑𓂋𓅱𓏛𓏤𓏤𓏤𓈖𓈙𓈇𓏤𓎡𓇋𓅱𓎡𓁷𓏤<br>
𓌳𓁹𓄿𓄿𓇏𓏏𓈇𓏤𓏤𓏤𓆑𓐍𓆑𓄿𓄿𓏏𓏛𓏤𓏤𓏤𓆑𓄤𓆑𓂋𓅱𓏛𓏤𓏤𓏤𓇋𓅱𓄣𓏤𓎡𓂋<br>
𓈎𓃀𓃀𓏁𓈗𓌨𓂋𓋴𓇋𓅱𓀀𓈞𓅓𓂡𓂋𓁹𓏏𓂙𓈖𓏏𓊛𓀀𓇋𓅓𓐛𓂝𓏎𓈖𓏏𓅱𓈖𓀀<br>
𓄊𓋴𓂋𓅱𓆱𓏤𓏤𓏤𓎆𓎆𓈖𓍁𓈖𓏭𓆭𓆱𓅡𓎡𓂡𓅓𓋞𓐍𓅓𓂝𓏏𓆱𓏤𓏤𓏤𓇋𓂋𓏭<br>
𓅓𓋴𓈎𓃀𓆭𓆱𓅡𓎡𓂡𓅓𓌀𓅓𓅱𓋞𓇋𓅓𓐛𓂝𓏎𓈖𓏏𓅱𓈖𓀀𓊃𓏏𓁐𓈞𓏏𓁐𓏤𓏤𓏤𓎆𓎆<br>
𓅓𓄤𓆑𓂋𓏏𓏛𓏥𓈖𓏏𓎛𓂝𓄹𓋴𓈖𓏤𓏤𓏤𓅓𓃀𓈖𓏏𓏏𓂑𓄹𓏤𓏤𓏤𓎛𓆰𓈖𓋴𓎡𓇋𓇋𓏏𓏏<br>
𓁸𓏤𓏤𓏤𓈖𓏏𓏭𓂜𓄋𓊪𓏏𓏴𓋴𓈖𓏤𓏤𓏤𓅓𓄟𓋴⸢𓏏⯑⸣𓎛𓈖𓂝𓂋𓂝𓏏𓏎𓈖𓏏𓅱𓈖𓀀𓇋𓄿𓂧𓏏𓀗𓍢<br>
𓎆𓎆𓎛𓈖𓂝𓂋𓂝𓏏𓇒𓇋𓄿𓂧𓏏𓀗𓍢𓏤𓏤𓏤𓂜𓇒𓈞𓏏𓁐𓏤𓏤𓏤𓎝𓎛𓏛𓎛𓃀⸢𓋴⸣𓅱𓋳𓏤𓏤<br>
𓋴𓈖𓏤𓏤𓏤𓊢𓂝𓈖𓁹𓏇𓇋𓎗𓅱𓏏𓏛𓏤𓏤𓏤𓎟𓏏𓍛𓏤𓅆𓆑𓃹𓈖𓇋𓈖[𓋴𓈖𓏤𓏤𓏤]𓁷𓏤𓂙𓈖<br>
𓏏𓊛𓅓𓐍𓂧𓊛𓅓𓏃𓈖𓏏𓊛𓃹𓈖𓇋𓈖𓄣𓏤𓈖𓍛𓏤𓅆𓆑𓄤⸢𓆑𓂋⸣𓏛𓂜<br>
𓌳𓁹𓄿𓄿𓂙𓈖𓈖𓊛𓂡𓋴𓈖𓏤𓏤𓏤𓊢𓂝𓈖𓌡𓂝𓏏𓏤𓈖𓏏𓏏𓂋𓈙𓅂𓆱𓏤𓎛<br>
𓏏𓁸𓂡𓈖𓋴𓅓𓎛𓆰𓈖𓋴𓎡𓏏𓁸𓋴𓊢𓂝𓈖𓈖𓐍𓆼𓄿𓅱𓆛⸢𓈖⸣𓅓𓂝𓆑𓄿<br>
𓎡𓏏𓈒𓏤𓏤𓏤𓌳𓄿𓏏𓏛𓐍𓂋𓀒𓁷𓏤𓈗𓊢𓂝𓈖𓋴𓎼𓂋⸢𓀁⸣𓍘𓇋⸢𓂜𓈖⸣𓂙𓈖𓏏𓊛<br>
𓃹𓈖𓇋𓈖𓅯𓄿𓇋𓇋𓋴𓂋𓏠𓈖𓂢𓁐𓏤𓏤𓏤𓎼𓂋𓀁𓂜𓈖𓂙𓈖⸢𓏏𓊛⸣𓂡𓆓𓂧𓇋𓈖<br>
𓍛𓏤𓅆𓆑𓇋𓈖𓂜𓂙𓈖𓈖𓊛𓈖𓏏𓈖𓏤𓏤𓏤𓊢𓂝𓈖𓆓𓂧𓈖𓋴𓈖𓏤𓏤𓏤𓏏𓄿𓇋𓇋⸢𓈖𓏤𓏤𓏤⸣⸢𓈙𓏏⸣⸢𓍘⸣⸢𓇋⸣⸢𓇋⸣𓏏𓁐<br>
⸢𓎼𓂋⸣𓀁𓍘𓇋𓂜𓈖𓂙𓈖𓏏𓊛𓊢𓂝𓈖⸢𓆓𓂧𓈖⸣𓈖𓊃𓍛𓏤⸢𓅆𓆑⸣𓍃⸢𓅓𓏏𓂙𓈖⸣[𓊛𓂡]<br>
[𓁷𓏤𓅓𓂝𓊢]𓂝𓈖𓆓𓂧𓈖𓋴𓈖𓐍[𓆼]𓄿𓅱[𓆛𓊪𓅱𓈖𓅓𓂝𓆑𓄿𓎡𓏏]⸢𓈒𓏤𓏤𓏤⸣𓌳𓄿[𓏏𓏛]<br>
[𓐍𓂋𓀒]𓁷𓏤𓈗𓊢𓂝𓈖⸢⯑⸣𓆑𓋴⸢⯑⯑⯑⯑⯑⯑⯑⯑⸣𓈖𓊃𓌸𓂋<br>
⸢⯑⯑⯑⯑⯑⯑𓆑𓌥⸣𓃀[𓄿𓏛]⸢𓊢⸣[𓂝𓈖𓆓𓂧𓈖𓋴][𓌸𓂋]𓀁𓀀𓎛𓆰𓈖𓏌𓅱<br>
[𓏊𓏤𓀀𓂋𓊃𓈖𓏏𓏭𓀗𓏛𓆑]𓆓𓂧𓇋𓈖[𓍛𓏤𓅆][𓆑][𓇋𓊄𓏎𓈖𓈖𓀀]𓎛𓌨𓂋𓃀𓎱𓀀<br>
[𓁷𓂋𓏭𓁶𓏤𓍑𓄿𓍑𓄿𓏤𓅓𓋹]⸢𓈖𓐍𓀀⸣[𓏎𓇋𓈖𓏏𓅱𓆑𓈖𓆑][𓁷𓏤𓂝𓏤𓅱𓏭]𓆓𓂧𓇋⸢𓈖⸣<br>
𓍛𓏤𓅆𓆑𓍑𓄿𓍑𓄿𓁶𓏤𓅓𓋹𓈖𓐍𓀀𓌢𓀀𓀀𓇋𓅱𓁹𓈖𓀀𓏇𓇋𓈖𓄿𓆓𓂧⸢𓈖𓎡⸣⸢𓃹𓈖⸣𓇋𓈖𓄣𓏤𓈖<br>
𓍛𓏤𓅆𓆑𓈎𓃀𓏁𓈗𓂜𓌳𓁹𓄿𓄿𓂙𓈖𓈖𓊛𓂡𓋴𓈖𓏤𓏤𓏤𓊢𓂝𓈖𓈖𓐍𓆼𓄿𓅱𓆛𓈖𓅓𓂝𓆑𓄿<br>
𓎡𓏏𓈒𓏤𓏤𓏤𓌳𓄿𓏏𓏛𓈖𓏏𓌡𓂝𓏏𓏤𓁐𓈖𓏏𓈙𓏏𓍘𓇋𓇋𓏏𓁐𓐍𓂋𓀒𓁷𓏤𓈗𓊢𓂝𓈖𓋴𓎼𓂋𓀁[𓍘]𓇋<br>
𓂜𓈖𓂙𓈖𓏏𓊛𓂡𓇍𓇋𓂻𓈖𓌉𓆓𓏴𓅪𓈖𓋴𓅯𓄿𓇋𓇋𓋴𓂋𓏠𓈖𓂢𓁐𓏤𓏤𓏤𓊢𓂝𓈖𓆓𓂧𓈖𓀀𓈖𓋴<br>
𓍃⸢𓅓𓏏⸣𓂙𓈖𓊛𓂡𓁷𓏤𓅓𓂝𓊢𓂝𓈖𓆓𓂧𓈖𓋴𓈖𓀀𓈖𓐍𓆼𓄿𓅱𓆛𓊪𓅱𓈖𓅓𓂝𓆑𓄿𓎡𓏏𓈒𓏤𓏤𓏤<br>
𓌳𓄿𓏏𓏛𓐍𓂋𓀒𓁷𓏤𓈗𓊢𓂝𓈖𓆓𓂧𓈖𓀀𓈖𓋴𓂙𓈖𓊛𓅓𓂝𓏏𓏌𓎡𓀀𓌥𓄿[𓏛𓀀]<br>
𓇓𓅱𓊢𓂝𓈖𓆓𓂧𓈖𓋴𓈖𓀀𓌸𓂋𓀁𓀀𓎛𓆰𓈖𓏌𓅱𓏊𓏤𓀀𓂋𓊃𓈖𓏏𓏭𓀗𓏛𓆑𓊢𓂝𓈖𓆓𓂧𓈖𓎛𓌨𓂋<br>
𓃀𓎱𓀀𓁷𓂋𓏭𓁶𓏤𓍑𓄿𓍑𓄿𓁶𓏤𓅓𓋹𓈖𓐍𓀀𓆓𓂧𓏏𓏤𓏤𓏤𓆑𓅓𓎛⸢𓂓⸣𓄿𓀁𓏥𓊢𓂝𓈖𓂋𓂝𓈖𓆑<br>
𓂋𓏠𓈖𓂢𓈇𓈖𓈗𓈖𓅯𓄿𓈙𓈇𓏤𓁷𓏤𓌡𓂝𓅱𓏤𓋴𓈖𓏤𓏤𓏤𓅠𓅓𓈖𓆑𓅯𓄿𓈖𓐍𓆼𓄿𓅱𓆛<br>
𓎝𓎛𓏛𓁷𓏤𓅯𓄿𓈎𓇋𓇋𓏏𓊌𓊢𓂝𓈖𓏎𓈖𓈖𓆑𓇓𓅱𓂋𓂝𓂜𓎛𓏌𓏏𓁐𓆑𓇋𓋴𓏏𓂋𓆑𓇋𓂋<br>
𓅯𓄿𓈗𓇋𓅱𓆑𓅓𓎔𓂝𓎆𓏤𓏤𓁷𓏤𓇋𓄿𓏏𓄦𓆑𓇥𓂋𓇋𓈖𓆑𓎔𓂝𓎆𓎆𓏤𓏤𓏤𓏤𓂋𓐟𓏤𓅱𓂧[𓃀]<br>
𓄲𓂻𓆑𓊢𓂝𓈖𓆓𓂧𓈖𓆑𓆓𓂧𓏏𓏤𓏤𓏤𓆑𓅓𓎛𓂓𓄿𓀁𓏥𓊢𓂝𓈖𓏎𓈖𓈖𓆑𓈖𓄿𓈖𓈗𓈖𓅯𓄿<br>
𓈙𓈇𓏤𓂋𓊢𓂝𓅱𓂻𓏤𓏤𓏤𓋴𓈖𓏤𓏤𓏤𓅨𓂋𓈙𓇳𓈖𓍛𓏤𓅆𓆑𓁷𓏤𓉔𓂋𓅱𓇳𓏤𓄤𓆑𓂋𓎛𓈖𓂝<br>
𓇓𓏏𓈖𓉐𓏤𓋹𓍑𓋴𓏇𓇋𓈎𓇋𓀾𓏛𓆑𓉐𓂋𓂻𓈖𓆑𓈎𓄿𓈀𓏛𓈖𓆑𓎛𓌨𓂋𓃀𓎱𓀀𓁷𓂋𓏭𓁶𓏤<br>
𓍑𓄿𓍑𓄿𓁶𓏤𓅓𓋹𓈖𓐍𓀀𓅓𓃀𓅱𓎟𓄤𓆑𓂋𓅓𓂝𓎡𓃀𓇋𓎺𓄑𓇋𓇋𓏏𓀗𓏛𓏤𓏤𓏤𓆣𓂋𓏏<br>
𓅓𓂋𓎡𓇳𓇋𓏏𓆑𓅆𓎡𓇓𓆤𓍹𓋴𓄤𓆑𓂋𓅱𓍺𓌳𓐙𓂝𓊤𓅱𓀁𓅓𓁹𓇋𓇋𓏏𓏤𓏤𓏤<br>
𓎛𓌨𓂋𓃀𓎱𓀀𓁷𓂋𓏭𓁶𓏤𓏞𓀀𓏛𓏏𓏤𓍼𓏤𓍑𓄿𓍑𓄿𓁶𓏤𓅓𓋹𓈖𓐍𓀀𓆓𓂧𓇋𓈖𓍛𓏤𓈖<br>
𓇓𓆤𓍹𓐍𓆑𓅱𓍺𓌳𓐙𓂝𓊤𓅱𓀁𓇋𓅓𓐛𓂝𓂞𓏏𓅱𓌳𓐙𓂝𓏛𓏏𓏐𓈀𓏤𓏤𓏤𓆼𓎛𓈎𓏏𓏊𓏤𓏤𓏤𓂧𓊃⸢𓏊𓍢⸣<br>
𓇋𓍯𓄿𓃒𓏤𓊹𓌢𓏏𓂋𓈒𓏤𓏤𓏤𓅯𓄿𓂧𓈒𓏤𓏤𓂜𓍛𓏤𓈖𓇓𓆤𓍹𓋴𓄤𓆑𓂋𓅱𓍺𓌳𓐙𓂝𓊤𓅱𓀁<br>
𓎛𓈖𓂝𓂋𓂝𓏏𓂞𓏏𓅱𓍲𓈖𓋴𓈀𓏤𓎛𓈎𓏏𓏊𓏤𓏤𓏤𓈋𓅱𓇋𓅱𓏊𓏤𓊹𓌢𓏏𓂋𓈒𓏤𓏤𓏤𓅯𓄿𓂧𓈒𓂜𓎛𓌨𓂋𓃀𓎱𓀀<br>
𓁷𓂋𓏭𓁶𓏤𓏞𓀀𓏛𓏏𓏤𓍼𓏤𓍑𓄿𓍑𓄿𓁶𓏤𓅓𓋹𓈖𓐍𓀀𓇋𓅱𓌳𓁹𓄿𓈖𓀀𓊃𓊪𓊗𓆑𓈖𓂋𓐍𓏛<br>
𓁹𓇋𓈖𓏏𓅱𓏇𓇋𓎗⸢𓅱𓏏⸣⸢𓏛𓏤𓏤𓏤⸣𓎟𓏏𓍛𓏤𓅆⸢𓆑⸣𓊢⸢𓂝𓂻⸣⸢𓊪𓅱⸣𓁹𓈖𓇓𓏏𓈖𓅃𓂞𓂞𓆑𓀻𓂋<br>
𓌃𓂧𓏏𓀁𓆓𓂧𓆑⸢⯑⯑⸣𓀁𓈖𓊃𓊪⸢⯑⯑⯑⯑⯑𓅓𓂋𓐍𓏛𓏏𓈖𓈖𓏏𓅂𓏥𓏴𓂻𓂜⸣<br>
𓂋𓐍𓏛𓈖𓏏𓅱𓌳𓐙⸢𓂝𓏏𓀗⸣⸢𓏛𓏥𓂋𓎼𓂋𓍅𓅪𓏥⸣[𓇋𓅱𓃹𓈖𓐍𓂋]𓍛𓏤𓅆𓎡𓅓𓉔𓄿𓅱𓏛𓏥𓎡𓆓𓊃𓎡<br>
𓂜𓂋𓐍𓏛𓆑⸢⯑⯑⯑⯑⯑⯑⸣𓆓𓂧𓇋𓈖𓍛𓏤𓅆𓆑𓇋𓍱𓊃𓏏𓀁[𓊪𓅱]<br>
𓅃[𓂞𓂞𓆑𓀻𓅭𓅆𓀀][𓆓𓂧𓇋𓈖𓇓𓏏𓈖𓅭𓅃]⸢𓂞𓂞⸣𓆑𓀻𓇋𓅱𓃹𓈖𓈖𓆓[𓋴𓅪𓀀]<br>
𓊽𓊽𓇋𓏛𓀀𓂋𓈖𓀁𓆑𓈞𓊃𓀉𓆑𓅓𓊽𓊽𓏛𓍹𓋴𓄤𓆑𓂋𓅱𓍺𓌳𓐙𓂝𓊤𓅱𓀁𓇋𓅱𓆑𓅓<br>
𓈖𓆓𓋴𓅪𓀀𓈖𓆳𓏏𓍢𓎆𓇋𓅱𓆑𓁷𓏤𓇬𓅓𓀁𓏏𓏐𓏒𓏥𓍢𓍢𓍢𓍢𓍢𓂋𓏠𓈖𓂢𓄹𓈖𓃒𓏤𓅓<br>
𓇋𓅱𓆑𓄹𓏥𓎛𓈖𓂝𓋴𓅨𓂋𓇋𓈗𓀁𓎛𓈎𓏏𓏊𓏥𓂧𓊃𓏊𓅱𓂋𓏠𓈖𓏛𓅓𓉔𓂋𓅱𓇳𓏤<br>
𓊪𓈖𓇋𓅱𓆑𓂋𓐍𓏛𓋭𓊃𓅱𓂡𓁶𓏤𓎛𓋴𓈎𓏴𓂡𓇋𓅱𓆑𓂋𓐍𓏛𓂋𓂝𓏏𓈝𓅓𓂻<br>
𓌳𓄿𓇋𓄝𓏤𓁷𓏤𓐟𓏤𓆑𓍼𓏤𓆑𓁷𓏤𓇾𓈇𓏤𓇋𓅱𓆑𓂋𓐍𓏛𓏏𓈖𓏌𓅱𓌙𓅯𓏛𓏥𓊒𓏏𓉐𓏥<br>
𓈖𓏏𓃹𓈖𓏏𓉐𓈖𓏏𓅝𓏏𓏭𓅆𓇋𓋴𓏏𓅨𓂋𓈙𓇳𓍛𓏤𓈖𓇓𓆤𓍹𓐍𓆑𓅱𓍺𓌳𓐙𓂝𓊤𓅱𓀁<br>
𓁷𓏤𓎛𓎛𓏭𓂻𓈖𓆑𓈖𓄿𓈖𓇋𓊪𓏏𓊒𓉐𓏥𓈖𓏏𓃹𓈖𓏏𓉐𓈖𓏏𓅝𓏏𓏭𓅆𓂋𓁹𓏏𓈖𓆑𓏇𓏏𓏏𓏛<br>
𓇋𓂋𓏭𓂜𓈌𓏏𓉐𓆑𓆓𓂧𓇋𓈖𓍛𓏤𓅆𓆑𓆓𓊃𓎡𓇋𓂋𓆑𓅃𓂞𓂞𓆑𓀻𓅭𓅆𓀀𓏎𓈖𓏏𓅱𓎡<br>
𓈖𓀀𓇓𓅱𓊢𓂝𓈖𓋴𓋴𓊪𓂧𓇮𓏛𓊢𓂝𓅱𓊛𓏥𓈖𓇓𓏏𓈖𓅭𓅃𓂞𓂞𓆑𓀻𓆷𓄿𓊃𓂻<br>
𓊪𓅱𓁹𓈖𓆑𓅓𓏃𓈖𓏏𓄡𓍘𓇋𓇋𓏏𓊛𓂋𓊽𓊽𓏛𓍹𓋴𓄤𓆑𓂋𓅱𓍺𓌳𓐙𓂝𓊤𓅱𓀁<br>
𓐍𓂋𓀒𓅓𓆱𓐍𓏏𓂻𓈖𓄿𓈖𓊢𓂝𓅱𓊛𓏥𓏠𓈖𓇋𓐪𓊛𓂋𓌸𓂋𓇋𓇋𓏏𓈇𓏤𓆷𓄿𓊃𓂻𓊪𓅱<br>
𓁹𓈖𓆑𓅓𓁷𓂋𓏏𓏭𓂻𓋴𓇛𓅓𓏛𓈖𓆑𓅓𓈎𓈖𓇋𓅱𓂘𓆱𓈖𓍁𓈖𓏭𓆭𓆱𓈖𓃀𓅡𓄿𓅱𓆱𓏥<br>
𓅓𓋴𓋴𓇛𓅓𓆭𓆱𓎼𓈖𓄡𓈔𓂋𓆑𓅓𓋞𓐍𓂋𓀒𓅓𓆱𓐍𓏏𓂻𓄭𓂋𓂻𓆑𓂋𓊽𓊽𓏛𓀀<br>
𓊢𓂝𓈖𓎝𓎛𓏛𓅯𓄿𓈎𓈖𓇋𓅱𓂘𓆱𓊢𓂝𓂻𓊪𓅱𓁹𓈖𓆑𓂋𓅱𓄞𓂧𓀁𓆑𓅠𓅓𓈖𓆑<br>
𓇓𓅱𓋴𓇥𓂋𓁀𓁷𓏤𓏏𓌳𓄿𓅓𓐡𓏤𓅓𓊃𓈙𓏴𓉐𓈖⸢⯑⸣𓉐𓏤𓆑𓍛𓅱𓀀𓌨𓂋𓁶𓏤𓆑<br>
𓁷𓏤𓂝𓅓𓂝𓅓𓂷𓂡𓈖𓆑𓎡𓇋𓇋𓀀𓁷𓏤𓋴𓇋𓆛𓈖𓍢𓂡𓂾𓂾𓆑𓏭𓊢𓂝𓈖𓆓𓂧𓈖𓇓𓏏𓈖<br>
𓅭𓅃𓂞𓂞𓆑𓀻𓇋𓅱𓐍𓂋𓏏𓏛𓏥𓎡𓏇𓇋𓋹𓈖𓐍𓁶𓏤𓅓𓏏𓈖𓇋𓀗⸢⯑⸣𓐍𓂋𓇋𓄿𓅱𓏏<br>
𓀗𓊨𓏏𓉐𓏠𓈖𓇋𓏭𓐪𓀏𓊨𓏏𓉐𓈎𓂋𓋴𓊭𓂡𓊨𓏏𓉐𓄥𓄿𓏛𓇾𓈇𓏤𓋴𓇥𓂋𓁀𓂋<br>
𓊏𓊪𓇳𓆄𓅱𓅪𓅓𓆼𓄿𓏏𓐎𓅪𓏥𓂜𓈖𓎡𓎛𓎡𓎛𓏏𓀁𓈖𓏏𓋴𓂋𓇋𓇋𓏏𓀁𓐩𓏌𓀁𓐍𓂋𓏏<br>
𓏛𓏥𓇋𓌳𓐍𓇋𓇋𓄪𓏴𓏛𓀀𓊪𓅱𓇍𓇋𓂻𓈖𓀀𓉻𓂝𓄿𓈐𓂋𓈖𓇋𓋴𓀁𓂋𓎡𓅓𓄋𓊪𓅱𓏏𓏴𓀁<br>
𓈖𓏏𓇋𓏏𓆑𓅆𓀀𓍹𓐍𓆑𓅱𓍺𓌳𓐙𓂝𓊤𓅱𓀁𓏶𓅓𓀁𓎡𓀻𓋴𓋴𓏛𓏥𓈖𓂞𓂞𓇓𓏏𓈖𓅆𓆓𓆑𓄿𓅱<br>
𓅰𓏛𓏥𓈖𓏶𓅓𓅱𓏥𓌞𓋴𓅱𓂻𓀀𓏥𓆑𓊄𓃀𓂻𓆑𓏏𓅱𓅓𓊢𓂝𓅱𓇳𓏤𓄤𓆑𓂋𓈖𓇋𓏏𓆑𓅱𓅆𓏥𓎡<br>
𓏶𓅓𓅱𓏥𓊹𓌨𓂋𓈉𓆓𓂧𓇋𓈖𓊽𓊽𓇋𓏛𓀀𓊪𓈖𓅓𓊵𓏏𓊪𓊗𓏤𓏤𓅃𓂞𓂞𓆑𓀻𓇓𓏏𓈖𓅭<br>
[𓌸𓂋]𓇋𓇋𓀁𓈖𓇋𓏏𓆑𓅆𓆑𓎛𓎿𓊃𓀁𓏏𓅱𓇋𓏏𓆑𓅆𓎡𓍹𓐍𓆑𓅱𓍺𓌳𓐙𓂝𓊤𓅱𓀁𓋴𓏃𓈖𓏏𓂉𓏛𓆑<br>
[𓊨]𓏏𓉐𓎡𓅓𓇋𓄿𓅱𓀗𓀀𓏥𓍲𓈖𓏏𓍢𓀁𓂓𓏤𓎡𓐍𓏏𓏛𓏥𓂋𓐍𓏏𓆑𓀏𓎡𓂋𓐍𓏛𓅡𓏤𓀏𓎡<br>
𓈐𓏏𓏥𓂝𓆑𓂧𓏏𓏛𓂋𓋴𓃀𓐍𓏏𓊀𓉐𓈖𓏏𓎛𓃀𓋴𓋳𓂡𓃀𓅡𓄿𓎼𓁹𓐩𓏌𓀁𓐍𓂋𓏏<br>
𓏛𓏥𓇓𓏏𓈖𓅭𓊪𓅱𓊢𓂝𓈖𓄫𓅱𓂡𓈖𓈖𓆑𓇓𓏏𓈖𓅭𓅃𓂞𓂞𓆑𓀻𓂝𓏤𓅱𓏭𓆑𓏭𓊢𓂝𓈖<br>
𓋴𓊢𓂝𓂻𓈖𓆑𓇓𓅱𓅱𓍑𓄿𓂻𓊪𓅱𓁹𓈖𓆑𓎛𓈖𓂝𓆑𓂋𓌸𓂋𓇋𓇋𓏏𓈇𓏤𓁷𓏤𓂋𓂝𓏏𓈖𓆑𓂝𓏤𓆑<br>
𓊢𓂝𓈖𓆓𓂧𓈖𓊽𓊽𓇋𓏛𓀀𓇋𓅓𓅓𓂝𓂞𓏏𓅱𓈖𓀀𓌡𓂝𓅱𓏤𓈖𓈎𓄿𓈎𓄿𓅱𓊛𓏎𓈖𓏏𓅱𓆑𓈖𓀀𓀔𓅱<br>
𓀀𓏥𓁷𓏤𓏞𓏛𓏥𓀀𓊢𓂝𓈖𓂋𓂞𓊢𓂝𓂻𓈖𓆑𓊛𓏤𓏤𓎛𓈖𓂝𓇩𓏏𓏤𓀀𓏥𓋴𓈖𓏥𓂻𓅱𓏏𓊪𓅱𓁹𓈖<br>
𓊽𓊽𓇋𓏛𓀀𓅓𓐍𓂧𓊛𓅓𓅱𓋴𓐍𓎺𓊛𓈖𓏏𓏭𓇓𓏏𓈖𓅭𓅃𓂞𓂞𓆑𓀻𓇋𓅓𓆑𓐍𓂋𓀒<br>
𓅓𓆱𓐍𓏏𓂻𓄭𓂋𓂻𓆑𓂋𓄚𓈖𓏌𓅱𓊖𓅧𓈎𓂻𓊪𓅱𓁹𓈖𓇓𓏏𓈖𓅭𓅃𓂞𓂞𓆑𓀻<br>
𓂋𓋴𓏇𓇋𓏏𓀁𓂜𓍛𓏤𓈖𓇓𓆤𓍹𓐍𓆑𓅱𓍺𓌳𓐙𓂝𓊤𓅱𓀁𓆓𓂧𓇋𓈖𓇓𓏏𓈖𓅭<br>
𓅃𓂞𓂞𓆑𓀻𓇋𓀁𓍘𓇋𓇋𓅆𓋹𓍑𓋴𓎟𓅆𓀀𓇋𓅱𓏎𓈖𓈖𓀀𓊽𓊽𓇋𓏛𓀀𓆓𓂧𓇋𓈖<br>
𓍛𓏤𓅆𓆑𓇋𓊄𓂻𓏎𓈖𓈖𓀀𓇓𓅱𓅱𓍑𓄿𓂻𓊪𓅱𓁹𓈖𓍛𓏤𓅆𓆑𓂋𓍯𓄿𓐍𓏭𓇇𓉐𓈖<br>
𓉐𓏤𓉻𓉐𓋹𓍑𓋴𓍬𓂻𓇋𓈖𓏏𓅱𓈖𓆑𓊽𓊽𓇋𓏛𓀀𓆓𓂧𓇋𓈖𓍛𓏤𓅆𓆑𓊪𓏏𓏭𓆴𓀁𓋴𓏏𓊽𓊽𓇋𓏛𓀀<br>
𓍃𓅓𓂋𓂝𓌳𓁹𓄿𓈖𓀀𓏏𓅱𓆓𓂧𓇋𓈖𓊽𓊽𓇋𓏛𓀀𓈖𓇋𓋴𓅱𓀁𓊪𓅱𓇍𓇋𓇋𓂻<br>
𓇋𓀁𓍘𓇋𓇋𓅆𓋹𓍑𓋴𓈖𓇋𓋴𓀁𓂋𓀀𓅓𓂝𓎡𓅱𓀀𓇍𓏭𓂻𓎡𓅱𓀀𓆓𓂧𓇋𓈖𓍛𓏤𓅆𓆑𓇋𓈖<br>
𓇋𓅱𓌳𓐙𓂝𓏏𓀗𓏛𓏤𓏤𓏤𓅯𓄿𓆓𓂧𓇋𓅱𓎡𓂋𓐍𓏛𓍘𓇋𓋭𓊃𓍢𓂡𓁶𓏤𓎛𓋴𓈎𓏴𓂡<br>
𓆓𓂧𓇋𓈖𓊽𓊽𓇋𓏛𓀀𓍘𓅱𓀁𓇋𓅱𓀀𓂋𓐍𓏛𓎡𓅱𓀀𓇋𓀁𓍘𓇋𓇋𓅆𓋹𓍑𓋴𓎟𓅆𓀀<br>
𓆓𓂧𓇋𓈖𓍛𓏤𓅆𓆑𓇋𓅓𓐛𓂝𓏎𓈖𓏏𓅱𓈖𓀀𓐍𓈖𓂋𓇋𓍕𓅪𓀀𓈖𓏏𓏭𓅓𓍕𓏏𓉐𓅱𓂧𓏴𓂡<br>
𓈖𓎡𓈖𓂿𓆑𓆓𓂧𓇋𓈖𓊽𓊽𓇋𓏛𓀀𓂜𓇋𓋴𓂜𓂋𓏏𓀀𓁐𓏥𓇋𓀁𓍘𓇋𓇋𓅆𓋹𓍑𓋴𓎟𓅆𓀀<br>
𓅓𓂝𓎡𓂜𓎗𓅱𓏛𓏏𓅱𓁹𓏏𓏠𓈖𓏏𓏛𓇋𓂋𓏭𓂜𓏏𓄿𓋿𓅱𓏏𓃒𓏥𓀻𓋴𓏏𓏛𓊢𓂝𓈖<br>
𓏎𓈖𓈖𓆑𓋴𓏠𓈖𓅬𓅱𓆓𓂝𓐣𓂡𓁶𓏤𓆑𓊢𓂝𓈖𓂋𓂝𓅯𓄿𓋴𓏠𓈖𓅬𓂋𓎼𓃀<br>
𓅡𓄿𓂢𓈇𓏤𓋀𓏏𓏭𓈇𓈖𓍯𓄿𓐍𓏭𓇇𓉐𓍑𓄿𓍑𓄿𓁶𓏤𓆑𓂋𓎼𓃀𓅡𓄿<br>
𓂢𓈇𓏤𓋁𓃀𓏏𓏭𓈇𓈖𓍯𓄿𓐍𓏭𓇇𓉐𓊢𓂝𓈖𓆓𓂧𓈖𓊽𓊽𓇋𓏛𓀀𓆓𓂧𓏏𓏤𓏤𓏤𓆑𓅓𓎛𓂓𓄿𓀁𓏥<br>
𓃹𓈖𓇋𓈖𓅯𓄿𓋴𓏠𓈖𓅬𓊢𓂝𓂻𓁷𓏤𓎛𓃀𓅡𓄿𓃀𓅡𓄿𓂻𓍑𓄿<br>
𓍑𓄿𓁶𓆑𓅓𓏇𓏏𓏏𓏛𓐍𓂋𓀒𓅓𓆱𓐍𓏏𓂻𓄭𓂋𓂻𓆑𓌡𓂝𓅱𓏤𓂋𓌡𓂝𓅱𓏤<br>
𓊢𓂝𓈖𓅯𓄿𓋴𓏠𓈖𓅬𓊢𓂝𓂻𓁷𓏤𓎼𓄿𓎼𓄿𓀁𓊢𓂝𓈖𓂋𓂝𓈖𓆑𓏎𓈖𓏏𓅱<br>
𓈖𓆑𓆱𓉻𓅭𓁹𓈖𓏏𓅱𓂋𓆑𓅓𓏇𓏏𓏏𓏛𓊢𓂝𓈖𓂋𓂝𓈖𓍛𓏤𓅆𓆑𓏎𓈖𓏏𓅱𓈖𓆑𓃒𓏤<br>
𓋴𓐍𓂋𓀒𓁶𓏤𓆑𓂋𓇾𓈇𓏤𓊢𓂝𓈖𓆓𓂧𓈖𓊽𓊽𓇋𓏛𓀀𓆓𓂧𓏏𓏥𓆑𓅓𓎛𓂓𓄿<br>
𓀁𓏥𓊢𓂝𓈖𓅯𓄿𓃒𓏤𓊢𓂝𓂻𓁷𓏤𓐟𓏤𓆑𓍼𓏤𓆑𓐍𓂋𓀒𓂋<br>
𓂋𓇾𓈇𓏤𓊢𓂝𓈖𓆓𓂧𓈖𓅯𓄿⸢𓇓𓏏𓈖⸣𓅆𓍹𓐍𓆑𓅱𓍺𓌳𓐙𓂝𓊤𓅱𓀁𓅯𓄿𓇋𓂋𓆑𓆓𓂧𓇋𓅱𓎡𓂋𓐍𓏛𓍘𓇋<br>
𓏏𓈖𓏌𓅱𓌙𓅯𓏛𓏥𓈖𓄿𓈖[𓇋]𓊪𓏏𓋨𓉐𓏥𓈖𓏏𓃹𓈖𓏏𓉐𓈖𓏏[𓅝𓏏𓏭𓅆]𓆓𓂧𓇋𓈖𓊽𓊽𓇋𓏛𓀀𓎛𓎿𓊃𓀁<br>
𓍘𓇋𓂜𓂋𓐍𓏛𓀀𓏏𓈖𓏌𓅱𓌙𓅯𓏛𓏥𓇋𓂋𓏭𓇋𓀁𓍘𓇋𓇋𓅆𓋹𓍑𓋴𓎟𓅆𓀀𓇋𓅱𓀀𓇓𓅱𓏏𓂋𓐍𓏛𓎡𓅱𓀀𓃀𓅱𓈖𓏏𓏭<br>
𓋴𓏏𓇋𓅓𓆓𓂧𓇋𓈖𓍛𓏤𓅆𓆑𓇋𓅱𓇋𓂋𓆑𓏏𓈖𓌙𓅯𓈐𓆓𓂧𓇋𓈖𓊽𓊽𓇋𓏛𓀀𓊪𓈖𓇋𓅱𓂝𓆑𓂧𓏏𓈇𓇋𓅓<br>
𓈖𓏏𓂧𓊃𓌪𓅓𓂝𓏏𓉐𓋴𓇋𓊪𓏏𓏭𓏛𓂋𓈖𓀁𓋴𓅓𓉺𓏌𓊖〈𓅓𓂝𓎡𓋴𓏏〉𓅓𓏏𓄿𓂝𓆑𓂧𓏏𓊌𓆓𓂧𓇋𓈖<br>
〈𓍛𓏤𓅆𓆑𓇋𓊄𓂻𓏎𓈖𓈖𓀀𓋴𓏭𓆓𓂧𓇋𓈖〉𓊽𓊽𓇋𓏛𓀀𓇋𓀁𓍘𓇋𓇋𓅆𓋹𓍑𓋴𓎟𓅆𓀀𓅓𓂝𓎡𓂜𓈖𓏌𓎡𓀀𓇋𓋴𓏎𓈖𓈖𓈖𓎡𓋴𓏭𓆓𓂧𓇋𓈖𓍛𓏤𓅆𓆑𓇋𓈖𓅓𓂝𓂋𓆑<br>
𓏎𓈖𓆑𓈖𓀀𓋴𓏭𓆓𓂧𓇋𓈖𓊽𓊽𓇋𓏛𓀀𓇋𓈖𓀗𓀀𓈖𓅯𓄿𓀔𓅱𓀀𓏥𓏤𓏤𓏤𓈖𓏏𓏭𓅓𓄡𓏏𓏤𓈖𓂋𓂧<br>
𓌗𓏛𓊽𓂧𓏏𓁐𓏎𓈖𓆑𓈖𓎡𓆓𓂧𓇋𓈖𓍛𓏤𓅆𓆑𓌸𓂋𓀁𓀀𓇋𓋴𓋴𓏏𓈖𓄿𓆓𓂧𓇋𓇋𓎡𓊪𓏏𓏭𓆴𓀁<br>
𓋴𓏭𓏏𓄿𓂋𓂧𓌗𓏛𓊽𓂧𓏏𓁐𓆓𓂧𓇋𓈖𓊽𓊽𓇋𓏛𓀀𓈞𓏏𓁐𓃂𓈗𓀀𓊪𓅱𓈖𓂋𓂝𓇳𓅆𓎟𓐟𓏤𓄡𓃀𓅱𓊖<br>
𓃛𓅱𓅨𓂋𓁒𓍘𓇋𓅓𓀔𓅱𓀀𓏥𓏤𓏤𓏤𓈖𓂋𓂝𓇳𓅆𓎟𓐟𓏤𓄡𓃀𓅱𓊖𓇋𓅱𓆓𓂧𓈖𓆑𓂋𓊃𓇋𓅱<br>
𓋴𓈖𓏥𓂋𓁹𓏏𓇋𓄿𓏏𓀗𓏛𓏥𓏏𓅱𓇋𓇋𓏠𓈖𓐍𓏏𓍊𓏛𓏥𓅓𓇾𓈇𓏤𓊪𓈖𓂋𓇥𓂋𓆑𓇋𓅱𓀗𓀀𓈖𓋴𓈖𓏥<br>
𓇋𓅓𓇋𓇋𓂋𓁹𓏏𓅨𓂋𓌳𓏥𓀀𓅓𓉺𓏌𓊖𓃹𓈖𓇋𓈖𓍛𓏤𓅆𓆑𓄣𓏤𓆑𓈐𓂋𓈋𓅱𓏏𓅪𓏥𓁷𓂋𓋴𓆓𓂧𓇋𓈖<br>
𓊽𓊽𓇋𓏛𓀀𓊪𓏏𓏭𓆴𓀁𓇋𓂋𓆑𓅯𓄿𓄣𓏤𓇋𓀁𓍘𓇋𓇋𓅆𓋹𓍑𓋴𓎟𓅆𓀀𓇋𓈖𓁹𓏏𓅱𓁷𓏤𓅯𓄿<br>
𓀔𓅱𓀀𓏥𓏤𓏤𓏤𓆓𓂧𓈖𓀀𓎡𓄿𓀁𓅭𓀀𓎡𓎡𓄿𓀁𓅭𓀀𓆑𓎡𓄿𓀁𓌡𓂝𓅱𓏤𓇋𓅓𓋴𓆓𓂧𓇋𓈖𓍛𓏤𓅆𓆑<br>
𓄟𓋴𓀗𓋴𓇋𓂋𓆑𓊄𓈖𓍇𓏌𓅱𓇳𓂋𓂧𓌗𓏛𓊽𓂧𓏏𓁐〈𓆓𓂧𓇋𓈖𓊽𓊽𓇋𓏛𓀀〉𓄟𓋴𓁒𓋴𓅓𓇹𓏤𓉐𓂋𓏏𓇳𓎆𓏥𓏤𓏤𓆓𓂧𓇋𓈖<br>
𓍛𓏤𓅆𓆑𓇋𓅱𓋴𓍘𓇋𓋭𓊃𓅱𓈇𓏥𓏌𓏤𓆟𓆟𓊾𓈘𓈇𓎛𓋴𓈎𓏛𓅡𓎡𓀀𓄿𓂾𓈖𓋴𓏏𓆓𓊃𓀀𓎡𓄿𓀁<br>
𓌳𓁹𓄿𓈖𓀀𓏏𓄿𓊹𓉗𓏏𓉐𓈖𓏏𓂋𓂝𓇳𓅆𓎟𓐟𓏤𓄡𓃀𓅱𓊖𓆓𓂧𓇋𓈖𓊽𓊽𓇋𓏛𓀀𓎡𓄿𓀁𓂋𓂝𓀀<br>
𓆣𓂋𓈗𓏌𓏤𓎔𓂣𓏤𓏤𓏤𓏤𓁷𓏤𓋭𓊃𓅱𓈇𓏥𓏌𓏤𓆟𓆟𓊾𓈘𓈇𓅱𓍑𓄿𓂻𓊪𓅱𓁹𓈖𓍛𓏤𓅆𓆑𓂋𓉥𓂝𓉐𓆑<br>
𓆓𓂧𓇋𓈖𓍛𓏤𓅆𓆑𓇋𓅓𓅓𓂝𓂞𓏏𓅱𓅓𓁷𓏤𓈖𓊽𓊽𓇋𓏛𓀀𓂋𓉐𓏤𓇓𓏏𓈖𓅭𓅃𓂞𓂞𓆑𓀻𓈞𓊃𓀉𓆑<br>
𓎛𓈖𓂝𓆑𓁹𓅧𓈎𓅱𓈀𓏥𓆑𓅓𓏏𓏐𓈀𓏥𓆼𓎛𓈎𓏏𓏊𓏥𓂧𓊃𓏊𓍢𓇋𓍯𓄿𓃒𓏤𓇋𓄿𓈎𓏏𓆰<br>
𓐍𓂋𓈙𓍢𓏥𓍢𓁹𓇋𓈖𓏏𓅱𓏇𓇋𓎗𓅱𓏏𓏛𓏥𓎟𓏏𓍛𓏤𓅆𓆑𓌡𓂝𓅱𓏤𓅓𓇑𓇑𓉔𓂋𓅱𓇳𓏤𓆣𓂋𓃹𓈖𓇋𓈖<br>
𓂋𓂧𓌗𓏛𓊽𓂧𓏏𓁐𓁷𓏤𓍲𓈖𓏏𓅪𓋴𓌟𓈖𓅪𓄟𓋴𓋴𓋴𓆓𓂧𓇋𓈖𓍛𓏤𓈖𓂋𓂝𓇳𓅆𓎟𓐟𓏤𓄡𓃀𓅱𓊖<br>
𓂜𓊨𓏏𓀗𓅆𓎟𓏏𓉗𓏏𓉐𓄟𓋴𓐍𓈖𓏏𓊌𓅆𓎛𓈎𓏏𓀗𓅆𓎸𓅓𓅱𓅆𓎛𓅱𓏭𓀁𓄿𓆷𓄿𓊃𓂻𓏏𓈖𓏤𓏤𓏤𓋴<br>
𓄟𓋴𓇋𓇋𓀗𓏏𓈖𓏤𓏤𓏤𓂋𓂧𓌗𓏛𓊽𓂧𓏏𓁐𓅓𓅯𓄿𓀔𓅱𓀀𓏤𓏤𓏤𓏤𓏤𓏤𓈖𓏏𓏭𓅓𓄡𓏏𓏤𓋴𓈖𓏏𓏭𓂋𓁹𓏏𓇋𓄿<br>
𓏏𓀗𓏛𓏤𓏤𓏤𓏏𓅱𓇋𓇋𓏠𓈖𓐍𓏏𓍊𓏛𓏤𓏤𓏤𓅓𓇾𓈇𓏤𓊪𓈖𓂋𓇥𓂋𓆑𓀨𓂡𓋴𓈖𓏤𓏤𓏤𓂋𓏤𓏤𓏤𓏤𓉐𓏤𓏥𓊖𓏤𓏤𓏤𓏏𓈖𓏤𓏤𓏤<br>
𓋴𓆓𓆑𓄿𓇋𓇋𓅯𓏛𓏤𓏤𓏤𓋴𓈖𓏤𓏤𓏤𓆼𓄿𓅱𓏏𓊯𓈇𓏤𓏤𓏤𓏏𓈖𓏤𓏤𓏤𓋴𓇅𓆓𓏛𓏤𓏤𓏤𓋴𓈖𓈖𓎗𓎛𓅱𓏊𓏤𓏤𓏤𓏏𓈖𓏤𓏤𓏤𓋴𓉻𓂝<br>
𓄿𓇋𓇋𓏛𓋴𓈖𓏤𓏤𓏤𓊹𓊵𓏏𓊪𓅱𓈀𓏤𓏤𓏤𓏏𓈖𓏤𓏤𓏤𓅱𓍑𓄿𓂻𓊪𓅱𓁹𓈖𓇒𓊹𓊹𓊹𓁹𓈖𓋴𓈖𓏤𓏤𓏤𓆣𓂋𓅱𓀾𓏛𓏤𓏤𓏤<br>
𓋴𓈖𓏤𓏤𓏤𓅓𓐍𓈖𓇋𓇋𓏏𓅯𓂻𓁐𓏤𓏤𓏤𓎸𓅓𓅱𓅆𓎛𓈖𓂝𓋴𓈖𓏤𓏤𓏤𓌨𓂋𓈎𓈖𓇋𓎅𓏤𓄭𓂋𓂻𓊪𓅱𓁹𓈖<br>
𓋴𓈖𓏤𓏤𓏤𓂋𓉐𓏤𓂋𓂝𓇳𓅆𓄊𓋴𓂋𓂡𓀀𓅠𓅓𓈖𓋴𓈖𓏤𓏤𓏤⸢𓇓𓅱⸣𓊢𓂝𓂻𓈀𓏤𓋳𓋴𓐍𓂧⸢𓀡⸣<br>
𓃹𓈖𓇋𓈖𓋴𓈖𓏤𓏤𓏤𓁷𓏤𓅓𓂝𓊄𓂻𓈖𓆑𓏠𓈖𓇋𓏏𓋧𓋴𓈖𓏤𓏤𓏤𓌂𓏤𓏥𓊢𓂝𓈖𓆓𓂧𓈖𓆑𓈖𓋴𓈖𓏤𓏤𓏤<br>
𓎛𓏌𓏏𓁐𓏤𓏤𓏤𓀀𓅓𓂝𓏏𓈖𓏤𓏤𓏤𓊃𓏏𓁐𓊪𓅱𓈖𓏏𓏏𓁷𓏤𓏠𓈖𓅪𓊃𓌟𓈖𓅪𓄟𓋴𓀗𓋴𓊢𓂝𓈖𓆓𓂧𓈖<br>
𓋴𓈖𓏤𓏤𓏤𓂞𓎡𓌳𓁹𓄿𓈖𓏤𓏤𓏤𓋴𓏭𓅓𓂝𓎡𓈖𓏤𓏤𓏤𓂋𓐍𓏛𓅱𓏭𓈖𓏤𓏤𓏤𓋴𓄟𓋴𓏭𓀗𓊢𓂝𓈖𓆓𓂧𓈖𓆑𓈖<br>
𓋴𓈖𓏤𓏤𓏤𓅱𓍑𓄿𓂻𓏤𓏤𓏤𓅧𓈎𓂻𓊪𓅱𓁹𓈖𓋴𓈖𓏤𓏤𓏤𓁶𓏤𓅓𓂋𓂧𓌗𓏛𓊽𓂧𓏏𓁐<br>
𓊢𓂝𓈖𓐍𓏏𓅓𓋨𓂡𓈖𓋴𓈖𓏤𓏤𓏤𓂝𓏏𓉐𓁷𓂋𓋴𓎛𓈖𓂝𓋴𓊢𓂝𓈖𓂋𓂝𓈖𓋴𓏭𓊨𓏏𓀗𓅆𓐍𓏏𓆑𓁷𓏤𓋴<br>
𓎟𓏏𓉗𓏏𓉐𓅆𓇉𓄿𓁶𓋴𓎛𓈎𓏏𓀗𓅆𓁷𓏤𓋴𓐍𓆼𓄿𓐍𓂻𓄟𓋴𓅱𓏏𓀗𓏤𓏤𓏤𓊢𓂝𓈖𓆓𓂧𓈖𓊨𓏏𓀗𓅆<br>
𓇋𓅓𓂝𓎡𓄊𓋴𓂋𓂡𓅓𓄡𓏏𓏤𓋴𓅓𓂋𓈖𓀁𓎡𓊪𓅱𓇋𓇋𓈖𓄊𓋴𓂋𓂡𓀀𓂋𓆑𓅱𓂝𓂋𓂾𓂻<br>
𓇋𓈖𓀔𓀀𓊪𓈖𓁶𓏤𓂝𓏤𓅱𓏭𓋴𓏭𓅓𓀔𓀀𓈖𓎔𓂣𓏤𓂋𓂧𓌗𓏛𓌟𓏤𓏤𓏤𓏤𓆑𓈖𓐍𓃀𓏏𓏴𓏛<br>
𓂝𓏏𓄹𓆑𓅓𓋞𓂝𓆑𓈖𓏏𓀗𓆑𓅓𓐍𓊃𓃀𓂧𓈒𓏥𓌳𓐙𓂝𓏛𓇋𓂝𓈖𓈖𓈖𓇋𓈖𓋴𓈖𓏤𓏤𓏤𓇓𓅱𓈙𓂝<br>
𓂧𓌪𓂡𓄡𓊪𓅯𓄿𓄹𓆑𓂋𓂝𓁷𓏤𓇋𓆑𓂧𓏭𓂢𓋳𓅓𓅙𓃀𓏏𓊌𓊢𓂝𓈖𓅓𓂝𓊄𓂻𓈖<br>
𓋴𓏭𓄟𓋴𓐍𓈖𓏏𓊌𓅆𓂋𓆑𓊢𓂝𓈖𓆓𓂧𓈖𓋴𓇓𓏏𓈖𓅆𓁹𓏏𓆑𓏭𓇓𓏏𓈖𓇋𓇋𓏏𓏛𓅓𓇾𓈇𓏤𓊪𓈖<br>
𓂋𓇥𓂋𓆑𓎸𓅓𓅱𓅆𓁷𓏤𓋴𓅱𓍑𓄿𓏛𓎛𓂝𓄹𓏤𓏤𓏤𓆑𓂋𓂝𓇋𓈖𓋴𓏭𓊨𓏏𓀗𓅆𓐍𓏏𓆑<br>
𓁷𓏤𓋴𓎟𓏏𓉗𓏏𓉐𓅆𓇉𓄿𓁶𓋴𓎛𓈎𓏏𓀗𓅆𓁷𓏤𓋴𓐍𓆼𓄿𓐍𓂻𓄟𓋴𓅱𓏏𓀗𓏤𓏤𓏤<br>
𓆓𓂧𓇋𓈖𓊨𓏏𓀗𓅆𓇋𓅓𓂜𓎡𓋴𓐟𓄿𓎛𓃃𓂻𓅓𓄡𓏏𓏤𓋴𓅓𓂋𓈖𓀁𓎡𓊪𓅱<br>
𓇋𓇋𓈖𓂋𓂝𓇳𓅆𓋴𓐟𓄿𓎛𓃃𓂻𓀀𓅱𓂝𓂋𓂾𓂻𓇋𓈖𓀔𓀀𓊪𓈖𓁶𓏤𓂝𓏤𓅱𓏭𓋴𓏭<br>
𓅓𓀔𓀀𓈖𓎔𓂝𓏤𓂋𓂧𓌗𓏛𓌟𓏤𓏤𓏤𓏤𓆑𓈖𓐍𓃀𓏏𓏴𓏛𓂝𓏏𓄹𓏤𓏤𓏤𓆑〈𓅓𓋞〉𓂝𓆑𓈖𓏏𓀗𓆑𓅓𓐍𓊃<br>
𓃀𓂧𓈒𓏥𓌳𓐙𓂝𓏛𓇋𓂝𓈖𓈖𓈖𓇋𓈖𓋴𓈖𓏤𓏤𓏤𓇓𓅱𓈙𓂝𓂧𓌪𓂡𓄡𓊪𓅯𓄿𓄹𓆑𓂋𓂝𓁷𓏤<br>
𓇋𓆑𓂧𓏭𓂢𓋳𓅙𓃀𓏏𓊌𓊢𓂝𓈖𓅓𓂝𓊄𓂻𓈖𓋴𓏭𓄟𓋴𓐍𓈖𓏏𓊌𓅆𓂋𓆑𓊢𓂝𓈖<br>
𓆓𓂧𓈖𓋴𓇓𓏏𓈖𓅆𓁹𓏏𓆑𓏭𓇓𓏏𓈖𓇋𓇋𓏏𓏛𓏥𓅓𓇾𓈇𓏤𓊪𓈖𓂋𓇥𓂋𓆑𓃹𓈖𓇋𓈖𓎸𓅓𓅱𓅆𓁷𓏤<br>
𓋴𓅱𓍑𓄿𓏛𓂝𓏏𓄹𓏤𓏤𓏤𓆑𓂋𓂝𓇋𓈖𓋴𓏭𓊨𓏏𓀗𓅆𓐍𓆑𓏏𓁷𓏤𓋴𓎟𓏏𓉗𓏏𓉐𓅆𓇉𓄿𓁶𓋴<br>
𓎛𓈎𓏏𓀗𓅆𓁷𓏤𓋴𓐍𓆼𓄿𓐍𓂻𓄟𓋴𓅱𓏏𓀗𓏤𓏤𓏤𓆓𓂧𓇋𓈖𓊨𓏏𓀗𓅆𓇋𓅓𓂜𓎡𓎡𓎡𓅱𓇰<br>
𓅓𓄡𓏏𓏤𓋴𓅓𓂋𓈖𓀁𓎡𓊪𓅱𓇋𓇋𓈖𓎡𓎡𓅱𓀀𓅱𓂝𓂋𓂾𓂻𓇋𓈖𓀔𓀀𓊪𓈖𓁶𓏤<br>
𓂝𓏤𓅱𓏭𓋴𓏭𓅓𓀔𓀀𓈖𓎔𓂝𓏤𓂋𓂧𓌗𓏛𓌟𓏤𓏤𓏤𓏤𓆑𓈖𓐍𓃀𓏏𓏴𓏛𓂝𓏏𓄹𓏤𓏤𓏤𓆑𓅓𓋞<br>
𓂝𓆑𓈖𓏏𓀗𓆑𓅓𓐍𓊃𓃀𓂧𓈒𓏥𓌳𓐙𓂝𓏛𓊢𓂝𓈖𓅓𓂝𓊄𓂻𓈖𓋴𓏭𓄟𓋴𓐍𓈖𓏏𓊌𓅆𓂋𓆑<br>
𓊢𓂝𓈖𓆓𓂧𓈖𓋴𓇓𓏏𓈖𓅆𓁹𓏏𓆑𓏭𓇓𓏏𓈖𓇋𓇋𓏏𓏛𓏥𓅓𓇾𓈇𓏤𓊪𓈖𓂋𓇥𓂋𓆑𓃹𓈖𓇋𓈖<br>
𓎸𓅓𓅱𓅆𓁷𓏤𓋴𓅱𓍑𓄿𓏛𓂝𓏏𓄹𓏤𓏤𓏤𓆑𓇋𓂝𓈖𓈖𓈖𓇋𓈖𓋴𓈖𓏤𓏤𓏤𓇓𓅱𓈙𓂝𓂧𓌪𓂡<br>
𓄡𓊪𓅯𓄿𓄹𓆑𓂋𓂝𓁷𓏤𓇋𓆑𓂧𓏭𓂢𓋳𓅙𓃀𓏏𓊌𓉐𓂋𓏏𓂻𓊪𓅱𓁹𓈖<br>
𓇒𓊹𓊹𓊹𓋴𓄟𓋴𓀗𓈖𓋴𓈖𓏤𓏤𓏤𓂋𓂧𓌗𓏛𓊽𓂧𓏏𓁐𓅓𓅯𓄿𓀔𓅱𓀀𓏤𓏤𓏤𓏤𓏤𓏤<br>
𓊢𓂝𓈖𓆓𓂧𓈖𓋴𓈖𓏤𓏤𓏤𓇛𓅓𓏛𓄣𓏤𓎡𓂋𓂝𓇳𓄊𓋴𓂋𓂡𓀀𓅓𓂝𓎡𓄟𓋴𓀗𓈖𓎡<br>
𓀔𓅱𓀀𓏤𓏤𓏤𓏤𓏤𓏤𓊢𓂝𓈖𓆓𓂧𓈖𓆑𓈖𓋴𓈖𓏤𓏤𓏤𓎛𓏌𓏏𓁐𓏤𓏤𓏤𓀀𓊪𓏏𓏭𓆴𓀁𓁹𓏏𓀀𓈖<br>
𓏏𓈖𓏤𓏤𓏤𓇉𓄿𓀁𓂞𓏏𓈖𓏤𓏤𓏤𓅯𓄿𓌾𓏤𓏤𓏤𓏤𓂜𓅯𓄿𓇋𓇋𓏏𓈖𓏤𓏤𓏤𓌨𓂋𓈎𓈖𓇋𓎅𓀀<br>
𓎁𓏏𓂡𓏏𓈖𓏤𓏤𓏤𓈖𓏏𓈖𓏤𓏤𓏤𓇓𓅱𓂋𓌕𓈖𓏏𓏛𓏥𓏏𓈖𓌰𓅓𓅱𓏊𓏤𓏤𓏤𓃛𓅱𓉔𓂢𓂡<br>
𓇋𓈖𓇓𓅱𓎸𓅓𓅱𓅆𓅓𓅯𓄿𓌾𓏤𓏤𓏤𓏤𓅱𓍑𓄿𓂻𓊪𓅱𓁹𓈖𓋴𓈖𓏤𓏤𓏤𓂋𓃀⸢𓅱⸣<br>
𓇍𓇋𓂻𓈖𓋴𓈖𓏤𓏤𓏤𓇋𓅓𓊢𓂝𓈖𓆓𓂧𓈖𓊨𓏏𓀗𓅆𓈖𓇒𓊹𓊹𓊹𓊪𓏏𓏭𓆴𓀁𓈖𓄿<br>
𓈖𓏏𓏏𓈖𓏤𓏤𓏤𓇍𓏭𓂻𓅱𓏭𓈖𓏤𓏤𓏤𓂋𓋴𓂜𓈖𓁹𓏏𓃀𓇋𓎺𓄑𓇋𓇋𓏏𓀗𓏛𓏤𓏤𓏤𓂜𓈖𓄿𓈖<br>
𓀔𓅱𓀀𓏤𓏤𓏤𓋴𓏇𓇋𓀁𓈖𓏤𓏤𓏤𓈖𓅯𓄿𓇋𓇋𓋴𓈖𓏤𓏤𓏤𓇋𓏏𓆑𓅆𓂋𓂝𓂻𓅱𓏏𓈖𓏤𓏤𓏤𓊢𓂝𓈖<br>
𓄟𓋴𓀗𓈖𓋴𓈖𓏤𓏤𓏤𓈍𓂝𓅱𓀗𓏤𓏤𓏤𓏤𓏤𓏤𓈖𓎟𓋹𓍑𓋴𓂋𓂝𓇋𓈖𓋴𓈖𓏤𓏤𓏤𓋴𓏏𓅓𓅯𓄿<br>
𓌾𓏤𓏤𓏤𓏤𓊢𓂝𓈖𓂋𓂝𓈖𓋴𓈖𓏤𓏤𓏤𓂻𓅱𓏏𓊪𓏏𓇯𓅓𓆓𓂝𓊡𓁷𓏤𓎛𓀗𓇋𓇋𓏏𓈖𓈖𓈖<br>
𓊢𓂝𓈖𓂝𓈖𓈖𓂽𓋴𓈖𓏤𓏤𓏤𓋴⸢𓏏⸣𓂋𓅯𓄿𓉐𓏤𓊢𓂝𓈖𓆓𓂧𓈖𓋴𓈖𓏤𓏤𓏤𓇉𓄿𓀁𓂞𓏏<br>
𓈖𓏤𓏤𓏤𓅯𓄿𓌾𓏤𓏤𓏤𓏤𓉻𓂝𓄿𓈐𓅓𓂝𓏏𓉐𓋨𓅓𓂡⸢𓍘⸣𓇋𓂋𓂻𓅱𓏏𓈖𓏤𓏤𓏤<br>
𓁷𓏤𓐍𓈖𓏏𓅯𓂻𓏥𓎔𓏏𓏭𓈇𓊢𓂝𓈖𓂋𓂝𓈖𓋴𓈖𓏤𓏤𓏤𓅯𓄿[𓌾𓏤𓏤𓏤]𓏤𓅓𓂝𓏏𓋨𓅓𓂡<br>
𓍘𓇋𓊢𓂝𓈖𓂋𓂧𓌗𓏛𓊽𓂧𓏏𓁐𓃂𓈗𓈖𓊃𓅓𓃂𓈗𓈖𓉔𓂋𓅱𓇳<br>
𓎆𓏤𓏤𓏤𓏤𓊢𓂝𓈖𓆓𓂧𓈖𓋴𓂜𓈖𓍏𓃀𓅡𓄿𓏏𓏛𓁐𓋴𓇋𓈖𓇋𓅱𓅯𓄿𓉐𓏤<br>
𓋴𓋴𓊪𓂧𓇮𓏛𓊢𓂝𓈖𓆓𓂧𓈖𓋴𓇋𓅱𓆑𓋴𓋴𓊪𓂧𓇮𓏛𓅓𓃀𓅱𓎟𓄤𓆑𓂋𓄋𓊪𓅱𓏴<br>
𓁷𓏤𓉔𓈖𓏌𓅱𓏊𓏤𓏤𓏤𓂜𓏎𓈖𓏏𓅱𓊢𓂝𓈖𓆓𓂧𓈖𓂋𓂧𓌗𓏛𓊽𓂧𓏏𓁐𓍃𓅓<br>
𓏏𓅱𓄟𓋴𓀁𓏎𓈖𓉔𓈖𓏌𓅱𓏊𓏤𓏤𓏤𓁷𓏤𓅓𓂝𓊢𓂝𓈖𓆓𓂧𓈖𓏏𓄿𓍏𓃀𓅡𓄿𓏏𓏛𓁐<br>
𓄤𓆑𓂋𓊪𓅱𓋴𓏠𓈖𓐍𓍊𓏛𓉻𓂝𓄿𓈐𓄋𓊪𓅱𓏴𓁷𓏤𓅯𓄿𓌾𓏤𓏤𓏤𓏤𓂜𓇒<br>
𓐍𓈖𓇋𓇋𓏏𓅯𓂻𓁐𓏤𓏤𓏤𓇋𓅱𓆑𓅓𓂝𓏏𓉐𓁷𓏤𓋨𓏤𓊌𓋴𓈖𓏤𓏤𓏤𓊢𓂝𓈖𓆓𓂧𓈖𓂋𓂧𓌗𓏛<br>
𓊽𓂧𓏏𓁐𓉔𓄿𓂻𓏎𓈖𓇋𓅓𓆑𓎡𓄿𓀁𓇋𓈖𓇳𓄊𓋴𓂋𓂡𓀀𓂋𓂝𓆑𓈖𓋴𓈖𓏤𓏤𓏤<br>
𓌥𓃀𓏛𓇋𓂋𓏭𓅓𓆱𓐍𓏏𓂻𓂻𓅱𓆑𓆷𓄿𓊃𓂻𓊪𓅱𓁹𓈖𓏏𓄿𓍏𓃀𓅡𓄿𓏏𓏛𓁐<br>
𓃹𓈖𓉿𓂡𓈖𓊃𓏏𓄿𓂝𓏏𓉐𓊢𓂝𓈖𓄔𓅓𓈖𓋴𓊤𓅱𓀁𓎛𓎿𓊃𓏭𓀁𓇗𓂝𓀗𓀁𓐍𓃀𓏏𓀤𓍯𓄿𓎼𓀁<br>
𓁹𓂋𓏏𓏥𓎟𓏏𓂜𓇓𓏏𓈖𓅆𓅓𓏏𓄿𓂝𓏏𓉐𓆷𓄿𓊃𓂻𓊪𓅱𓁹𓈖𓋴𓃹𓈖𓇋𓈖𓊃𓁷𓏤𓄙𓅓𓀁𓄔𓅓𓏏𓈖𓊃𓎟𓏏<br>
𓈖𓂋𓂧𓌗𓏛𓊽𓂧𓏏𓁐𓃹𓈖𓇋𓈖𓋴𓁷𓏤𓄲𓈖𓂻𓏏𓄿𓂝𓏏𓉐𓂜𓅠⸢𓅓⸣𓈖𓊃𓃀𓅱𓁹𓂋𓅱𓋴𓏏𓇋𓅓<br>
𓊢𓂝𓈖𓂋𓂝𓈖𓋴𓌳𓐙𓂝𓆀𓋴𓂋𓅯𓄿𓆞𓄿𓂋𓎅𓏤𓅠𓅓𓈖𓊃𓁹𓏏𓅱𓅓𓄚𓈖𓏌𓅱𓉐𓆑𓊢𓂝𓈖𓂋𓂝𓈖𓋴<br>
〈𓇓𓅱〉𓂋𓂾𓋴𓆱𓏤𓂋𓂝𓅓𓄚𓈖𓏌𓅱𓉐𓎡𓇋𓇋𓋨𓅓𓉐𓇋𓋴𓏏𓈖𓏌𓅱𓍢𓂡𓅓𓂧𓁷𓂋𓄛𓏥𓂋𓂝𓈖𓊃𓋴𓏏<br>
𓂋𓂝𓏏𓉐𓃹𓈖𓈖𓏏𓌨𓂋𓎛𓆰𓈖𓏌𓅱𓏊𓏤𓏤𓏤𓋴𓐍𓏏𓅓𓋨𓂡𓈖𓋴𓁷𓏤𓆑𓂻𓅱𓏏𓊪𓅱𓁹𓈖𓂋𓂝𓇳𓄊𓋴𓂋𓂡𓀀<br>
𓅓𓇍𓇋𓂻𓅓𓆷𓈇𓏤𓃹𓈖𓇋𓈖𓂋𓂧𓌗𓏛𓊽𓂧𓏏𓁐𓁷𓏤𓄙𓅓𓀁𓈖𓆑𓌃𓂧𓏏𓀁𓏏𓈖𓃹𓈖𓇋𓈖<br>
𓄣𓏤𓆑𓄤𓆑𓂋𓂋𓐍𓏏𓏛𓏤𓏤𓏤𓎟𓏏𓈞𓊃𓏏𓀂𓊪𓅱𓁹𓈖𓋴𓈖𓏤𓏤𓏤𓁷𓏤𓉔𓂋𓅱𓇳𓏤𓄤𓆑𓂋𓐍𓂋𓀒𓅓<br>
𓆱𓐍𓏏𓂻𓉔𓂋𓅱𓇳𓏤𓏤𓏤𓏴𓂻𓁷𓏤𓇒𓊢𓂝𓈖⸢𓍲𓈖⸣⸢𓏏𓍢⸣𓀁𓂋𓂧𓌗[𓏛]𓊽𓂧𓏏𓁐𓐍𓏏𓏛𓏤𓏤𓏤𓈖𓏏𓄿𓍏𓃀<br>
𓅡𓄿𓇋𓇋𓏏𓁐𓂋𓂝𓈖𓊃𓍙𓆑𓂡𓏏𓅱𓈖𓊃𓅓𓎛𓀗𓏏𓂡𓊢𓂝𓈖𓆓𓂧𓈖𓏏𓄿𓍏𓃀𓅡𓄿𓇋𓇋𓏏𓁐<br>
𓂜𓈖𓄿𓈖𓂋𓏏𓀀𓁐𓏤𓏤𓏤𓈖𓏏𓏭𓅓𓅯𓄿𓉐𓏤𓇋𓈖⸢𓁹𓂋𓏏⸣𓋴𓏏𓈖𓄿⸢𓂋𓀀⸣𓇋𓅱𓄟𓋴𓀗𓈖𓊃𓇓𓏏𓈖𓇋𓇋𓅱<br>
𓅆𓏥𓏤𓏤𓏤𓇋𓅱𓀀𓂋𓈝𓅓𓏏𓂻𓆓𓂧𓋴𓏏𓂜𓍛𓏤𓈖𓇓𓆤𓍹𓐍𓆑𓅱𓍺𓌳𓐙𓊤𓅱𓀁𓆷𓄿𓊃𓂻<br>
𓊪𓅱𓁹𓈖𓋴𓅠𓅓𓈖𓊃𓌢𓈖𓀀𓋴𓈖𓅐𓏏𓁐𓋴𓀗𓁷𓏤𓌸𓂋𓅱𓂡𓎔𓂝𓎛𓏭𓄦𓆰𓏤𓏤𓏤𓈖𓍇𓏌𓅱𓏏𓍢𓏤𓏤𓏤<br>
𓁷𓏤𓆱𓐍𓏏𓅂⸢𓈇𓏤⸣𓊢𓂝𓈖𓆓𓂧𓈖𓆑𓈖𓊃𓁹𓏏𓂋𓏏𓈖𓌙𓅯𓈐𓇋𓂧𓇋𓇋𓏏𓀔𓈙𓂋𓏏<br>
𓀔𓃹𓈖𓇋𓈖𓊃𓁷𓏤𓄙𓅓𓀁𓈖𓆑𓌃𓂧𓏏𓀁⸢𓏏𓈖⸣𓊢𓂝𓈖𓆓𓂧𓈖𓈖𓊃𓅯𓄿𓇋𓇋𓋴𓌢𓈖𓀀𓁹𓇋𓋴<br>
𓁹𓏏𓏏𓅯𓄿𓇍𓇋𓏏𓂻𓁶𓏤𓇋𓅓𓀀𓇋𓅱𓀀𓁷𓏤⸢𓌢𓈖⸣𓌢𓈖𓏛𓅱[𓍿𓊃]𓏏𓍞𓀁𓏥𓊢𓂝𓈖𓅷𓄿<br>
𓂡𓈖𓆑𓎔𓂝𓎛𓏭𓄦𓆰𓏤𓏤𓏤𓆷𓄿𓇋𓍢𓏤𓂋𓊃𓊢⸢𓂝𓈖⸣⸢𓁹𓈖⸣𓆑𓂋𓊃𓋴𓐍𓏏𓂡𓃀𓇋𓈖𓏏𓅪⸢𓆷⸣𓄿<br>
𓊃𓂻𓊪𓅱𓁹𓈖𓏏𓄿𓍏𓃀𓅡𓄿⸢𓇋𓇋⸣𓏏𓏛𓁐⸢𓂋⸣𓏎𓈖𓏏𓈖𓊃𓇋𓎡𓈖𓂡[𓈖]𓈗𓊢𓂝𓈖𓎁𓏏<br>
𓂡𓈖𓋴𓏭𓅓𓋴𓎛𓆊𓆷𓄿𓊃𓂻𓊪𓅱𓁹⸢𓇋𓇋𓂋⸣𓆓𓂧𓋴𓏏𓂜𓂋𓂧𓌗𓏛𓊽𓂧𓏏𓁐𓇋⸢𓈖⸣<br>
𓅯𓄿𓇋𓇋𓋴𓌢𓈖𓀀𓅠𓅓𓈖𓆑𓂋𓂧𓌗𓏛𓊽𓂧𓏏𓁐𓈞𓊃𓀂𓍘𓇋𓁶𓏤𓋴𓁷𓏤𓌳𓄿<br>
𓊨𓏏𓂾⸢𓋴⸣𓄣𓏤𓋴𓈋𓏴𓅪𓂋𓐍𓏏𓏛𓏤𓏤𓏤𓎟𓏏𓊢𓂝𓈖𓆓𓂧𓈖𓆑𓈖𓊃𓎛𓏌𓏏𓁐𓀀𓁹𓂋𓏏𓅯𓄿<br>
𓄣𓏤𓁷𓏤𓅓𓂝𓊢𓂝𓈖𓆓𓂧𓈖𓋴𓏏𓄿𓊪𓅱𓎡𓏏𓏏𓅪𓁐𓆣⸢𓂋𓏏⸣⸢𓅓⸣𓅯𓄿𓉐𓅓𓂝𓎡𓄟𓋴𓀁<br>
𓋴𓏭𓈝𓅓𓂻𓍘𓇋𓂋𓆓𓂧𓇋𓅱𓀀𓂋𓈝𓅓𓏏𓂻𓅱⸢𓍿𓊃⸣𓍞𓀁𓀀𓊢𓂝𓈖𓂋𓂝𓈖𓆑𓁶𓏤𓆑<br>
𓅓𓂝𓌨𓂋𓅱𓈇𓊢𓂝𓈖𓆓𓂧𓈖𓆑𓎛𓏌𓏏𓁐𓀀𓐍𓈖𓅯𓀁𓋴𓏭𓇍⸢𓏭𓂻⸣𓍘𓇋𓂋𓆓𓂧𓈖𓀀⸢⯑⯑⸣𓀀<br>
𓁹𓇋𓇋𓋴⸢𓄿𓂾⸣𓈇𓏤𓂋𓐛𓏤𓀀𓊢𓂝𓈖𓁹𓈖𓀀𓈖𓊃𓋴𓐍𓏏𓂡𓃀𓇋𓈖𓏏𓅪𓊢⸢𓂝𓈖𓋴⸣𓈝<br>
𓅓𓍘𓇋𓂋⸢𓇋𓎡𓈖⸣𓂡𓈖𓊃𓈖𓉔𓏭𓅪𓈒𓏤𓏤𓏤𓈖𓈗𓊢𓂝𓈖𓎁𓏏𓂡𓈖𓋴𓏭𓅓𓋴⸢𓎛𓆊⸣<br>
